शीर्षक, विवरण
अमेरिकाको भिसा कडाइले नेपाली विद्यार्थीमा अन्योल,"काठमाडौँ — अमेरिकी राष्ट्रपति डोनाल्ड ट्रम्प प्रशासनले अन्तर्राष्ट्रिय विद्यार्थी भिसामा कडाइ गरेपछि नेपाली विद्यार्थीमा अन्योल देखिएको छ । उच्च शिक्षा अध्ययनका लागि अमेरिका जाने तयारीमा रहेका नेपाली विद्यार्थीमा अन्योल देखिएको हो ।अमेरिका नेपाली विद्यार्थीको रोजाइमा पर्ने उत्कृष्ट ५ मुलुकमध्ये एक हो । शिक्षा मन्त्रालयको तथ्यांकअनुसार पछिल्ला वर्षमा अमेरिकासहित जापान, क्यानडा, अस्ट्रेलिया, दक्षिण कोरिया र बेलायतमा विद्यार्थीको आकर्षण बढी छ । ट्रम्प प्रशासनले गैरआवासीय नागरिकलाई मात्र होइन, विद्यार्थी भिसामा पनि कडाइ गर्ने निर्णय गरेको छ ।अमेरिकी सरकारले पछिल्लो पटक आफ्ना दूतावासहरूलाई विद्यार्थी भिसाका लागि अन्तर्वार्ताको समय नदिन आदेश दिएको छ । समय पाएका विद्यार्थीको अन्तर्वार्ता नरोकिए पनि नयाँ विद्यार्थीलाई समय दिन रोकिएको छ ।अमेरिकी विदेशमन्त्री मार्को रुबिओले कूटनीतिक नियोगहरूलाई जारी गरेको सूचनामा थप निर्देशन नआएसम्म विद्यार्थी भिसाका लागि अन्तर्वार्ताको समय नदिन आदेश छ । अन्तर्वार्ताको समय दिइसकेको हकमा भने निरन्तरता दिन सक्ने भनिएको छ । अमेरिका पढ्न जाने विद्यार्थीलाई सम्बन्धित मुलुकको दूतावासले भिसा स्वीकृतिका लागि अन्तर्वार्ता सञ्चालन गर्ने अभ्यास हुँदै आएको छ ।अमेरिकी विदेश मन्त्रालयको आदेशपछि नेपाली विद्यार्थीले अमेरिका जाने योजना रद्द गर्दै अन्य मुलुकलाई गन्तव्य बनाउने वा नेपालमै उच्च शिक्षा पढ्ने योजना बनाउन थालेको नेपाल शैक्षिक परामर्श संघ (इक्यान) का पूर्वअध्यक्ष विष्णुहरि पाण्डेको भनाइ छ । ‘यो नेपालका विश्वविद्यालय र कलेजलाई मौका पनि हो,’ उनले भने ।गैरआवासीय नगारिकलाई कडाइ गरेदेखि नै नेपाली विद्यार्थीले अन्तर्वार्ताका लागि समय पाए पनि कतिपय सहभागी नभएको पाण्डे बताउँछन् । ‘भिसा कडाइले अहिले अमेरिका जान चाहनेको संख्या शून्यप्रायः नै छ । ट्रम्प नेतृत्वमा आएदेखि नै विद्यार्थी हच्किएका थिए,’ उनले भने, ‘अहिले त अन्तर्वार्ताको मिति नै रोकिएको छ ।’आईटी, इन्जिनियरिङका विभिन्न विधा र रिसर्च सेन्टरमा पढ्न विदेश जाने नेपाली विद्यार्थीको संख्या उच्च छ । चालु आर्थिक वर्षमा अमेरिकाका लागि ८ हजार विद्यार्थीले वैदेशिक अनुमति पत्र एनओसी लिएको शिक्षा मन्त्रालयको तथ्यांक छ । २०८०/८१ मा १२ हजार, २०७९/८० मा साढे ६ हजार, २०७८/७९ मा ८ हजार विद्यार्थीले एनओसी लिएका थिए ।शिक्षा मन्त्रालय उच्च शिक्षा महाशाखाका सहसचिव वैकुण्ठ अर्यालले अहिले विद्यार्थी भर्नाका बेला नभएले खासै प्रभाव नदेखिए पनि आगामी दिनमा असर पर्न सक्ने बताए । कक्षा १२ को नतिजा प्रकाशित भएपछि भदौदेखि मंसिरसम्म एनओसी लिने विद्यार्थीको चाप बढी हुने गर्छ । ‘प्रक्रिया पूरा गरेर आवेदन आएको एनओसी जारी भइरहेको छ । अमेरिकाका लागि जापान, कोरियाजस्तो अत्यधिक चाप पनि होइन,’ उनले भने, ‘अहिले भर्नाको बेलाको सिजन पनि नभएकाले ठूलो प्रभाव देखिएको छैन ।’कक्षा १२ को परीक्षा सकेर अमेरिका जाने तयारीमा जुटेका विद्यार्थीमा भने सबैभन्दा अन्योल देखिएको कन्सल्टेन्सी सञ्चालकहरू बताउँछन् । टोफल, आईईएलटीएस, पीटीईलगायत कक्षा लिएर विद्यार्थी अमेरिका जाने तयारी गर्छन् । तयारी गरे पनि आवेदन नै दिन नपाइने हो कि भन्ने अनिश्चितता देखिएको परामर्शदाताहरूको भनाइ छ ।इक्यानका अध्यक्ष शेषराज भट्टराईले तत्काल असर नदेखिए पनि अमेरिका जाने तयारीमा रहेका सयौं विद्यार्थी समस्यामा पर्ने बताए । ‘अमेरिका पढ्न जाने विद्यार्थी, अभिभावक अन्योलग्रस्त छन्,’ उनले भने, ‘छात्रवृत्तिमा जाने विद्यार्थीले पनि भिसा पाएका छैनन् । पैसा तिरेर अमेरिका पढ्न जाने उच्च वर्गदेखि छात्रवृत्तिमा पढ्न जाने निम्न वर्गको आर्थिक अवस्था रहेका विद्यार्थीमा समेत संकट आउने देखिएको छ ।’अमेरिका गन्तव्य बनाउने लक्ष्य लिएका केही विद्यार्थीले विकल्प खोज्ने र अधिकांश होल्ड हुने सम्भावना रहेको उनले औंल्याए । ‘यथास्थितिमा अवस्था रहँदैन भन्ने हाम्रो र विद्यार्थीको पनि विश्वास छ । अमेरिका गन्तव्य सोचेका विद्यार्थी नेपालमा नै भर्ना भएर केही समय प्रतीक्षा गर्छन् ।, अन्तर्राष्ट्रिय विद्यार्थी भर्ना नलिई त्यहाँका विश्वविद्यालयहरू कति समय टिक्छन् होला र ?’ भट्टराईले भने ।अमेरिका अध्ययनमा जान कन्सल्टेन्सीबाहेक विश्वविद्यालय र कलेजमा सोझै आवेदन दिएर जाने विद्यार्थीको संख्यासमेत उल्लेखनीय छ । सन् २०२३/२४ मा अमेरिकाका शिक्षण संस्थामा भर्ना हुने विदेशी विद्यार्थीमध्ये नेपाली २ प्रतिशत हाराहारी रहेको अनुमान छ । चालु आर्थिक वर्षको हालसम्म करिब १ लाखभन्दा बढी, गत आवमा १ लाख १२ हजार, २०७९/८० मा १ लाख १० हजार विद्यार्थीले अमेरिकासहित विदेश पढ्न जान एनओसी लिएका थिए ।अमेरिकाको विदेशी विद्यार्थी नीतिले संसारभरका विद्यार्थी अनिश्चियमा परेको अन्तर्राष्ट्रिय समाचार संस्थाहरूले उल्लेख गरेका छन् । अन्तर्राष्ट्रिय विदेशी विद्यार्थीसम्बन्धी तथ्यांक राख्ने संस्था ओपर डोअर्सले अमेरिकामा २ सय १० देशका विद्यार्थी त्यहाँका विश्वविद्यालय, कलेजलगायत शिक्षण संस्थामा अध्ययन गर्ने जनाएको छ । तथ्यांकअनुसार सन् २०२३/२४ मा ११ लाख विदेशी विद्यार्थी भर्ना भएका थिए ।छिमेकी भारत र चीनबाट सबैभन्दा बढी विद्यार्थी पढ्न अमेरिका जाने गरेका छन् । भारतका ३ लाख ३० हजार र चीनका २ लाख ८० हजार छात्रछात्रा अध्ययनरत रहेको ओपर डोअर्सको आँकडा छ । दक्षिण कोरिया, क्यानडा, ताइवान, भियतनाम, नाइजेरिया, बंगलादेश, ब्राजिल र नेपाललगायत मुलुकका धेरै विद्यार्थी अमेरिका पढ्न जानेमा पर्छन् ।चीनका विद्यार्थीका विषयमा अमेरिकी सरकार झन् आक्रमक रूपमा प्रस्तुत भएको छ । अमेरिकी विदेशमन्त्री रुबियोले चिनियाँ कम्युनिस्ट पार्टीसँग सम्बन्ध भएका वा महत्त्वपूर्ण विधामा पढिरहेका त्यहाँका विद्यार्थीको भिसा रद्द गरिने घोषणासमेत गरेका थिए । उनको भनाइमा चीन र हङकङका विद्यार्थीको भिसा आवेदनलाई थप निगरानी गरिने उल्लेख छ ।यसअघि राष्ट्रपति ट्रम्पले प्रतिष्ठित हार्वर्ड विश्वविद्यालयलाई विदेशी विद्यार्थी भर्ना लिनबाट रोक्ने कदम चालेका थिए । यहुदी विरोधी गतिविधि रोक्न उक्त विश्वविद्यालय र क्याम्पसहरूले पर्यार्प्त काम नगरेको ट्रम्पको आरोप थियो । विदेशी विद्यार्थीको भिसामा कडाइलाई पनि अमेरिकामा रहेका संसारकै उत्कृष्ट मानिने हार्वर्डलगायत शैक्षिक संस्थाविरुद्ध थालेको कारबाहीकै एउटा पाटो ठानिएको छ ।यद्यपि विद्यार्थी भर्ना रोक्ने ट्रम्पको कदमलाई अमेरिकाको अदालतले उल्टाइदिएको छ । वेस्ट भर्जिनिया तथा पिट्सवर्ग विश्वविद्यालयका प्रोफेसर इमेरिटस विलियम ब्रस्टिनले ट्रम्प प्रशासनको अन्तर्राष्ट्रिय विद्यार्थीसम्बन्धी निर्णयले अमेरिकालाई समेत गम्भीर प्रभाव पर्ने बताएका छन् । ‘हार्वर्ड त कठिन भएर पनि चल्ला । तर चिन्ताचाहिँ हाम्रा सार्वजनिक विश्वविद्यालयहरूबारे छ, जो विदेशी विद्यार्थीले तिर्ने ट्युसन तथा अन्य शुल्कमा अत्यधिक निर्भर छन् । विदेशी विद्यार्थीले ल्याउने विविधतापूर्ण दृष्टिकोणमा मुख्य असर पुग्नेछ ।’विद्यार्थी भिसामा कडाइ कहिलेसम्म हुन्छ, यकिन छैनभानुभक्त न्यौपानेउपप्राध्यापक, रसायनशास्त्र त्रिभुवन विश्वविद्यालयअमेरिकाले विद्यार्थी भिसामा कडाइ गर्दा नेपाली विद्यार्थीलाई कस्तो असर पर्छ ?पीएचडी अध्ययन गर्न जाने र छात्रवृत्तिमा जाने विद्यार्थीलाई खासै ठूलो असर पर्ने देखिँदैन । तर यस विषयमा अमेरिकी सरकारको स्पष्ट नीति, निर्णय आएको छैन । कडाइ कति समय लागू हुन्छ भन्ने पनि यकिन छैन । यो अवस्था लामो समय रहे गम्भीर स्थिति पनि आउन सक्छ । निर्णय परिपक्व नभएकाले ठ्याक्कै भन्न सकिँदैन । यद्यपि पीएचडीभन्दा तल्लो तहमा पढ्न जाने विद्यार्थीका लागि भन्ने पक्कै अप्ठ्यारो पर्नेछ । यसले छोटो समय मात्रै प्रभाव पर्न नि सक्छ । यो अवस्था लम्बिएर गयो भने नेपाल मात्रै होइन, संसारभरकै विद्यार्थीलाई समस्या पार्छ ।छात्रवृत्तिमा पढ्न जाने विद्यार्थीसमेत रोकिन थालेका छन् नि ?छात्रवृत्तिका विद्यार्थीलाई बजेट कति कटौती हुन्छ भन्नेमा निर्भर रहन्छ । अहिले भिसा नीतिले अवरोध पुगेको हुन सक्छ । दीर्घकालीन रूपमा छात्रवृत्ति कति कटौती हुन्छ । त्यो निर्णय भएको छैन । शिक्षामा छुट्याउने बजेट, लगानीसँग पनि यो कुरा निर्भर रहन्छ । अमेरिका ठूलो अर्थतन्त्र भएको देश हो । कतिपय विश्वविद्यालयहरू विदेशी विद्यार्थीबाट लिने शुल्कमा नै भर परेका हुन्छन् । तिनीहरू ठूलो संकटमा पर्ने कारण पनि अन्तर्राष्ट्रिय विद्यार्थी कटौती गर्ने विषय लामो समय टिक्न सक्छ जस्तो लाग्दैन ।उच्च शिक्षाका लागि अमेरिका जाने तयारीमा रहेका विद्यार्थीलाई के सुझाव छ ?पढ्न विदेश नै जाने सोच बनाएका विद्यार्थीले अन्य मुलुकमा पनि विकल्प हेर्न सक्छन् । अमेरिका नै जानुपर्छ भन्ने केही छैन । अहिले पनि भिसामा पूर्णतया रोक लगाएको होइन । कडाइ गर्ने नीति मात्र हो । विद्यार्थीले विदेश मात्र भन्नु पनि हुँदैन । नेपालमा पनि सम्भावना छ । यहाँका विश्वविद्यालय र कलेजमा पनि अवसरहरू प्रशस्त छन् । अन्य देशका प्रतिष्ठित विश्वविद्यालयमा पनि अवसरहरू छन् ।उच्च शिक्षाका लागि नेपाली विद्यार्थीले अमेरिका नै राज्नुपर्ने कारण के हुन् ?विश्व वरीयताक्रममा अमेरिकी विश्वविद्यालयहरू अग्रस्थानमा छन् । पहिलेदेखि नै नेपालीहरू पढ्न जानेआउने अभ्यास पनि हुँदै आएको छ । यसले पनि सहयोग गर्छ । अमेरिकाको डिग्रीले विश्वव्यापी मान्यता प्राप्त गर्ने भएकाले पनि आकर्षण देखिन्छ । धेरै देशका मान्छेसँग भेटघाट र घुलमिल हुने अवसर पनि पाइन्छ । समाज पनि खुला छ । घुलमिल भएको समुदाय पनि विद्यार्थीमैत्री छ । विदेशी विद्यार्थीका लागि त्यहाँ राम्रो वातावरण छ । सम्मान नै गर्छन् ।भाषाको हिसाबले पनि नेपाली पछि हामीलाई अंग्रेजी नै सजिलो लाग्छ । अंग्रेजीप्रतिको मोहले पनि काम गरेको छ । विज्ञान, प्रविधि, नवप्रवर्तन, आईटी क्षेत्रको पर्ढा पनि गुणस्तरीय छ । पहिले त्यही नै अमेरिकाको पढाइप्रति ठूलो विश्वास रहँदै आएको छ ।(न्यौपानेले अमेरिकाको कन्सास स्टेट विश्वविद्यालयबाट विद्यावारिधि गरेका हुन्)"
"गृहमन्त्रीको राजीनामामा प्रतिपक्ष लचक, छानबिन समितिमा अडान","काठमाडौँ — भिजिट भिसाको आवरणमा मानव तस्करी गरिएको विषयमा संसदीय छानबिन समिति गठन गर्नुपर्ने विपक्षी दलको मागमा सत्तापक्ष सहमत नहुँदा बुधबार पनि प्रतिनिधिसभा बैठक सञ्चालन हुन सकेन । संसद् बैठक लगातार अवरुद्ध हुँदा १५ जेठमा अर्थमन्त्री विष्णु पौडेलले प्रस्तुत गरेको आगामी आर्थिक वर्षको बजेटमाथि छलफल हुन सकेको छैन ।गृहमन्त्री रमेश लेखकले राजीनामा दिनुपर्ने पहिलेको मागमा लचिलो बनेका विपक्षी दलहरूले संसदीय छानबिन नगरिए संसद् बैठक चल्न नदिने अडान राख्दै आएका छन् ।सत्तारूढ दलहरूले भने अख्तियार दुरुपयोग अनुसन्धान आयोगबाट अनुसन्धान भइरहेकाले संसदीय छानबिनको औचित्य नरहेको तर्क गरिरहेका छन् । उनीहरूले सभामुख देवराज घिमिरेलाई संसद् चलाउन आग्रह गर्ने भएका छन् । जबर्जस्ती संसद् चलाए प्रतिवाद गर्ने विपक्षी दलहरूको भनाइ छ ।एमालेका मुख्य सचेतक महेश बर्तौलाले विपक्षी दलहरू जिम्मेवार भएर संसद्को अवरोध हटाउनुपर्ने बताए । ‘संसद् अवरुद्ध हुँदा बिजिनेस ठप्प छ । बजेटमाथि छलफल, कर्मचारीलगायत विधेयक अघि बढाउनुपर्ने छ,’ उनले भने, ‘विपक्षीको अवरोधलाई धैर्यपूर्वक हेरिरहेका छौं । अब धेरै दिन पर्खने अवस्था छैन । अब संसद् खोल्ने जिम्मेवारी विपक्षीको हो ।’अख्तियारले हेरिरहेको विषयमा अर्को छानबिन समिति आवश्यक नै नरहेको उनको भनाइ छ । ‘भिजिट भिसा प्रकरणको छानबिन अघि बढाउने काम अख्तियारले गर्छ । हामीले राज्यको भरपर्दो अंगलाई विश्वास गर्नुपर्छ । विपक्षीले यसमा अर्को समिति गठनको माग गर्नु अपरिपक्व र गैरजिम्मेवार छ ।’कांग्रेसका प्रमुख सचेतक श्यामकुमार घिमिरेले भिजिट भिसा प्रकरणको बहानामा संसद् अवरुद्ध गरेर विपक्षी दल गैरजिम्मेवार बनेको आरोप लगाए । ‘जनताप्रति जवाफदेही हुन पनि विपक्षीले संसद् खोल्नुपर्छ,’ उनले भने । माओवादीलगायत विपक्षीको मागलाई सम्बोधन गर्न नसकिने उनको भनाइ छ ।‘भिजिट भिसा प्रकरणमा अख्तियारले अनुसन्धान अघि बढाएको छ । स्वतन्त्र रूपमा अख्तियारले छानबिन गरिरहेको बेला अर्को संसदीय समिति किन आवश्यक पर्‍यो ?’ उनले भने । सरकारी निकायमा कुनै कर्मचारीले गरेको अनियमितताका कारण मन्त्रीको राजीनामा माग हुने हो भने कुनै पनि मन्त्रीले काम गर्न नसक्ने घिमिरेको भनाइ छ ।माओवादीले संसदीय दलले भिजिट भिसा प्रकरणमा संसदीय छानबिन समिति बनाए गृहमन्त्री लेखकले राजीनामा दिनुनपर्ने जनाउँदै आएको छ । सभामुख घिमिरेले बुधबार बोलाएको बैठकमा कांग्रेसले भिजिट भिसा प्रकरणमा अख्तियारले आयोगले अनुसन्धान अघि बढाएकाले गृहमन्त्रीको राजीनामा र छानबिन समिति आवश्यक नभएको अडान राखेको थियो ।कांग्रेसको यो अडान आएपछि माओवादीले छानबिन समिति बनाउनसमेत तयार नहुने हो भने संसद् अवरुद्ध जारी अडान दोहोर्‍याएको थियो । सहमति हुन नसकेपछि बुधबारको प्रतिनिधिसभा बैठक सूचना टाँस गरी स्थगन गरिएको थियो ।प्रमुख प्रतिपक्ष माओवादीका अध्यक्ष पुष्पकमल दाहालले भिजिट भिसा प्रकरणमा गृहमन्त्रीको राजीनामा दिने विषयमा आफूहरू लचिलो भए पनि सत्तापक्ष छानबिन समिति बनाउन तयार नहुनु गम्भीर विषय रहेको बताएका छन् । उनले निकटस्थ नेताहरूसँग खुमलटारमा छलफल गर्दै संसद् खुलाउने विषयमा सत्तापक्ष नै जिम्मेवार हुनुपर्ने उल्लेख गरेका थिए । ‘कम्तीमा छानबिन समिति नबनेसम्म संसद्मा अवरोध जारी रहन्छ,’ दाहालको भनाइ थियो ।माओवादीका प्रमुख सचेतक हितराज पाण्डेले भिजिट भिसा प्रकरणमा निष्पक्ष छानबिन गरी सत्यतथ्य ल्याउन जरुरी रहेको बताए । ‘छानबिन समिति गठन गर्न सत्तापक्ष तयार नभएपछि संसद् खोल्ने विषयमा सहमत हुन सकिँदैन,’ उनले भने । सयौं व्यक्ति पीडित भएको, लाखौं रकम असुल्न ‘सेटिङ’ गरिएको भिजिट भिसा प्रकरणलाई विपक्षीले नछाड्ने पाण्डेको भनाइ छ ।माओवादी सांसद रेखा शर्माले बीचको बाटो (छानबिन समिति) बनाउनसमेत तयार नभई जबर्जस्ती संसद् चलाउन सत्तापक्ष लागेको टिप्पणी गरिन् । ‘भिजिट भिसाका नाममा विगतदेखि हालसम्म भएको अनियमिततामा संसदीय छानबिन गरौं भनेका हौं । सत्तापक्षले जानीजानी संसद्मा द्वन्द्व निम्त्याउन खोजिरहेको छ,’ उनले भनिन् ।सत्तापक्षको आग्रहमा विपक्षीको विरोधबीच संसद् चलाउन खोजे प्रतिवाद गर्नुपर्ने अवस्था आउन सक्ने शर्माको भनाइ छ । ‘विपक्षीले संसद् खोल्ने गरी लचिलो प्रस्ताव अघि सारेको छ । बल प्रयोग गरेर संसद् चलाउनु दुःखद् हुन्छ,’ उनले भनिन् ।"
मैकोटको मुहारमा विकासको लाली,"रुकुमपूर्व — बारीमा कतै चैतमा रोपेका मकै हलक्क छन्, कतै स्याउका लटरम्म फल लागेका छन् । जाडो न गर्मी ठिक्कको मध्य–जेठमा मौसमसँगै रुकुमपूर्वको पुथाउत्तरगंगा–१ मैकोट गाउँ यतिबेला मनोरम देखिएको छ । हिउँदे वर्षा र हिमपात पर्याप्त नभए पनि चैतयता पटक–पटक परिरहेको पानीले जमिन सिञ्चित हुँदा किसानमा खुसी छाएको छ ।गाउँमा भने यतिबेला खासै चहलपहल छैन । कारण हो गाउँका प्रायः मानिस यार्चागुम्बु टिप्न बुकी उक्लिएका छन् । चैततिर मकै छरेर गएका उनीहरू असार मध्यतिर मात्र फर्किनेछन् । गाउँमा स्कुले बालबालिका र वृद्धवृद्धा भने भेटिन्छन् ।गाउँमा रहेकाहरू मकै गोड्ने मेलो मिलाइरहेका छन् । दुई/चार वर्षअघि जाँदा सुनिने घोडा–खच्चडको डाङडाङ...डुङडुङ... आवाज अचेल खासै सुनिँदैन । किनभने मैकोटसम्म मोटरबाटो पुगेको छ । केही वर्षयता हुकाम अनि गरसम्म मोटर चढेर त्यहाँबाट झन्डै आधा दिन पैदल हिँडेपछि मैकोट पुग्न पाइएको छ ।सहिद मार्ग भएर दाङ–रोल्पातिरबाट र मध्यपहाडी लोकमार्ग भएर काठमाडौं–पोखरातिरबाट आउने जोकोहीले मध्यपहाडी लोकमार्गलाई भुमेको काक्रीमा छाडेर करिब ५५ किमि यात्रा गरेपश्चात् मैकोट पुगिन्छ ।तकसेरा अनि अरू सुन्दर गाउँबस्ती र पाखापखेरा छिचोलेर भीमकाय पहाडको फेदमा निर्माणाधीन कच्ची सडकमा यात्रा गर्न त्यति असहज छैन । हुकामदेखि तल बत्वा खोलामा पुल नहुँदा वर्षा हुँदा खोला बढ्छ, मोटर तार्न मुस्किल पर्छ । खोलाबाट मैकोटसम्म उक्लिने बाटो उति सजिलो छैन ।केही महिनाअघि मात्र खोलिएको ट्र्याक अलि ठाडो भएकाले फोरह्विल गाडी भए मात्र मैकोटसम्म पुग्न सकिन्छ । मैकोटसम्म मोटर पुगेकामा आफूहरू खुसी भए पनि बत्वा खोलादेखि माथिको बाटो हेर्दा जोकोहीलाई पनि डर लाग्ने स्थानीय रामप्रसाद पुन बताउँछन् । ‘बाटो त आयो तर अलि धेरै उकालो भयो,’ उनी भन्छन्, ‘अब यो बाटो पनि मिलाउन पर्‍यो, अनि बत्वामा पुल पनि चाहियो ।’आफूहरूले पुल माग गरे पनि योजनामा नपरेको गुनासो गर्दै वडाध्यक्ष वीरमान विकले यसपालिको बजेटमा बेलिब्रिज परेको खबर सुनेको बताए । ‘सुनेको मात्र हो, तर कन्फर्म छैन, परेको भए राम्रै भयो, नपरेको भए त हाम्रा दुःख उस्तै रहने भए,’ उनी भन्छन् ।मैकोट गाउँ घुम्दा देखिएको एउटा गजबको विकास हो खानेपानी । ‘कादुरी’ नामको गैरसरकारी संस्थाको सहयोगमा घर–घरमा मिटरसहितका धारा छन् । अब त्यहाँ पानी सञ्चालन गर्न केही समय लाग्ने जनाइएको छ । स्थानीयस्तरमै उत्पादन गरिएको बिजुलीले उज्यालो भएको छ, तर गाउँभरि प्रयोग गर्दा पावर नपुग्ने समस्या छ ।घुम्न आउने पाहुनालाई स्वागत गर्न तम्तयार भएर बसेको जस्तो लाग्छ मैकोट । यहाँ होमस्टे र होटल पनि सञ्चालनमा छन् । समग्रमा भन्नुपर्दा मैकोटको मुहारमा विकासको लाली छाउँदै छ । यसलाई गति बढाएर जाने हो भने स्थानीयको मुहार पनि फेरिनेछ ।"
सापकोटाविरुद्ध ज्यान मुद्दामा अनुसन्धान गर्न सर्वोच्चको आदेश,"काठमाडौँ — सर्वोच्च अदालतले पूर्वसभामुख एवं माओवादी उपाध्यक्ष अग्नि सापकोटाविरुद्ध अपहरण तथा ज्यान कसुरमा अनुसन्धान गर्न सरकारलाई आदेश दिएको छ । सापकोटाविरुद्ध २०६२ मा काभ्रेका अर्जुन लामाको हत्या गरेको आरोप छ ।प्रधानन्यायाधीश प्रकाशमान सिंह राउत, वरिष्ठतम् न्यायाधीश सपना मल्ल प्रधान तथा न्यायाधीशहरू कुमार रेग्मी, मनोजकुमार शर्मा र कुमार चुडालको संवैधानिक इजलासले सापकोटाविरुद्ध विभिन्न मितिमा परेका ३ रिटमाथि अन्तिम सुनुवाइ गर्दै ज्यान मुद्दामा अनुसन्धान गर्न भनेको हो ।जिल्ला प्रहरी कार्यालय काभ्रेमा किटानी जाहेरी दिँदै अर्जुनकी पत्नी पूर्णमाया लामाले घटनाको अनुसन्धान गर्न ताकेता गरे पनि द्वन्द्वकालीन मुद्दा संक्रमणकालीन न्याय अन्तर्गत हेरिने भन्दै प्रहरीले दर्ता गर्न अस्वीकार गरेको थियो । प्रहरीको निर्णयविरुद्ध पूर्णमायाले २ फागुन २०६४ मा सर्वोच्चमा रिट दायर गरेकी थिइन् ।सर्वोच्चले साउन २०६५ मा क्षेत्राधिकारभन्दा बाहिर गएर निर्णय भएको भन्दै जाहेरी दरपीठ गर्ने प्रहरीको निर्णय खारेज गरेको थियो । त्यही आदेशलाई देखाउँदै पूर्णमाया प्रहरी कार्यालयमा धर्ना बस्न थालेपछि २६ साउन २०६५ मा सापकोटालगायत ६ जनाविरुद्ध जाहेरी दर्ता भएको थियो । मुद्दा दर्ता भएसँगै सापकोटाविरुद्ध पक्राउ पुर्जी जारी भएको थियो । संक्रमणकालीन न्याय कि फौजदारी कानुनअनुसार अघि बढाउने भन्ने विषयमा सार्वजनिक विवाद हुँदै आएको थियो ।२१ वैशाख २०६८ मा झलनाथ खनाल प्रधानमन्त्री भएका बखत सापकोटा सूचना तथा सञ्चारमन्त्री भएका थिए । हत्या अभियोगमा मुद्दा चलाइनुपर्ने अवस्थाको व्यक्तिलाई मन्त्री बनाइनु विधिको शासनविपरीत भन्दै पत्रकार कनकमणि दीक्षित तथा मानव अधिकारवादीहरू सुशील प्याकुरेल, कपिल श्रेष्ठ, सुबोध प्याकुरेल, चरण प्रसाईं, मन्दिरा शर्मा, सुनीलरञ्जन सिंह र गोपालकृष्ण शिवाकोटीले मन्त्रीबाट बर्खास्त गर्नुपर्ने मागसहित सर्वोच्चमा रिट दायर गरेका थिए । तत्कालीन प्रधानमन्त्री खनाललाई र द्वन्द्वकालीन मुद्दा फिर्ता लिनुपर्ने अभिव्यक्ति दिएकामा तत्कालीन गृहमन्त्री कृष्णबहादुर महरालाई पनि विपक्षी बनाइएको थियो ।उक्त रिटमाथि न्यायाधीश रामकुमार प्रसाद साह र प्रकाश वस्तीको इजलासले ७ असार २०६८ मा सुनुवाइ गर्दै नेपालको कानुनी व्यवस्थामा जाहेरी दरखास्त परेकै भरमा सार्वजनिक जिम्मेवारी बहन गर्नबाट कसैलाई हटाउन नमिल्ने भन्दै सापकोटाविरुद्ध अन्तरिम आदेश जारी गर्न नमिल्ने आदेश गरेको थियो । निवेदकको मागबमोजिम सापकोटाविरुद्ध अन्तरिम आदेश जारी नभए पनि पूर्णमाया लामाको जाहेरीमाथि अनुसन्धान गर्न प्रहरीले गरेको ढिलासुस्तीप्रति भने सर्वोच्चले गम्भीर प्रश्न उठाउँदै सरकारलाई परमादेश दिएको थियो ।उक्त परमादेशमा भनिएको थियो, ‘कानुनी शासनको सर्वोपरिता, मानव अधिकारको आधारभूत मूल्य र मान्यता, दण्डहीनता र पीडितप्रतिको न्यायको अवधारणाप्रति अदालत उदासीन रहन नसक्ने भएकाले पूर्णमाया लामाको जाहेरी दरखास्तबाट दर्ता भएको कर्तव्य ज्यान मुद्दामा प्रचलित कानुनबमोजिम अनुसन्धान जारी राखी यो रिट निवेदनको अन्तिम टुंगो नलागेसम्म प्रत्येक १५ दिनमा अनुसन्धान गर्दा कुनै प्रभाव, दबाब र असहयोग भएमा सोसमेतको विवरण महान्यायाधिवक्ताको कार्यालय मार्फत यस अदालतमा प्रस्तुत गर्नू ।’बाबुराम भट्टराई सरकारले १२ साउन २०६९ मा सापकोटाको मुद्दा फिर्ता लिएको थियो । त्यसविरुद्ध पूर्णमायाले ७ मंसिर २०६९ मा सर्वोच्चमा रिट दायर गर्दै सापकोटाको मुद्दा फिर्ता लिने मन्त्रिपरिषद्को निर्णय र जाहेरीलाई तामेलीमा राख्ने प्रहरीको निर्णय बदर हुनुपर्ने जिकिर गरेकी थिइन् ।यी दुवै रिट विचाराधीन रहेकै बेला सापकोटा २०७२ मा माओवादीका तर्फबाट वन तथा वातावरणमन्त्री बनेका थिए । त्यसविरुद्ध पनि कनकमणि दीक्षितलगायत मानव अधिकारवादीले रिट दायर गर्दै ज्यान मुद्दाका दोषीलाई मन्त्रीबाट बर्खास्त गरी जिल्ला अदालत काभ्रेमा मुद्दा चलाउनुपर्ने माग गरेका थिए ।यी तीन वटै मुद्दा चलिरहेका बखत सापकोटा २०७६ माघमा संघीय संसद्को सभामुख बनेका थिए । इजलासमा चढ्दै र हट्दै गरी लामो समयसम्म सर्वोच्चमा विचाराधीन रहेको सापकोटा विरुद्धको मुद्दामा ३६ औं पेसीमा बुधबार आदेश आएको हो ।पूर्णमायाको रिट जारी भए पनि मानव अधिकारवादीको अन्य दुई रिट खारेज भएका छन् । ‘एउटै रिट जारी भए पनि हाम्रो माग पूरा भएको छ,’ निवेदकमध्येका एक दीक्षितले भने, ‘यो पीडितका पक्षमा भएको र दण्डहीनताको विरुद्धमा भएको अदालतको महत्त्वपूर्ण फैसला हो ।’सर्वोच्चको यो परमादेश शान्ति प्रक्रियाको पूरा हुन नसकेको संक्रमणकालीन न्यायसँग सम्बन्धित मुद्दामा न्यायालयले गरेको हालसम्मको ठूलो र प्रभावकारी निर्णय भएको मानव अधिकारवादीहरूको विश्लेषण छ । ‘बन्दै नबनेको आयोग देखाएर फौजदारी न्याय प्रक्रियामा गइसकेको मुद्दालाई त्यसै अल्झाउने काम हुँदा पीडित निराश हुँदै आएका थिए,’ आईसीजेकी दक्षिण एसिया निर्देशक तथा मानव अधिकारवादी अधिवक्ता इन्दिरा शर्मा भन्छिन्, ‘सर्वोच्चले यसअघि आफूले गरेका आदेशलाई निरन्तरता दिँदै फौजदारी अनुसन्धान गर्नु भनेपछि पीडितमा न्याय मरिसकेको छैन कि भन्ने सन्देश गएको छ ।’अदालतको आदेशका बारेमा समाचार सुनेपछि सापकोटा स्वयंले भने गलत प्रचार भएको टिप्पणी गरेका छन् । ‘अदालतले रिट मात्र जारी गरेको हो, कुनै लिखित आदेश दिएको छैन,’ सापकोटाले भने, ‘त्यो नै नहेरी लौ यसरी नै अनुसन्धान हुने भयो भनेर प्रचारबाजी गर्न मिल्दैन ।’ अदालतको आदेशका बारेमा पूर्णपाठ पढेपछि मात्रै धारणा बनाउने भन्दै उनले थपे, ‘तर, मलाई के लाग्छ भने समाचारमा प्रचार गरिएजस्तो कुरा बिलकुल होइन ।’सापकोटाविरुद्ध काभ्रेका लामाको असार २०६२ मा हत्या गरेको आरोप छ । लामालाई १६ वैशाख २०६२ मा काभ्रेको छत्रेबाँझस्थित श्रीकृष्ण माविको प्रांगणबाट माओवादीले अपहरण गरेका थिए । उक्त दिन लामा विद्यालयको व्यवस्थापन समिति अध्यक्षमा निर्वाचित भएका थिए ।त्यसै बेला माओवादी कार्यकर्ता यादव पौडेल ‘रक्की’, भोला अर्याल र कर्णाखर गौतमले लामालाई अपहरण गरेको पूर्णमायाको जाहेरीमा उल्लेख छ । अपहरणपछि लामालाई काभ्रेको बुँदाखानी गाविसमा रहेको माओवादीको सैन्य तालिम केन्द्रमा लगिएको राष्ट्रिय मानव अधिकार आयोगको अनुसन्धानमा उल्लेख छ ।पूर्णमायाका अनुसार माओवादी कार्यकर्ता नोर्बु मोक्तानले लामालाई माओवादी केन्द्रीय समिति सदस्य अग्नि सापकोटासमक्ष प्रस्तुत गरेका थिए । त्यहाँ उनलाई चरम यातना दिइएको देखिएको मानव अधिकार आयोगका तत्कालीन आयुक्त सुशील प्याकुरेल बताउँछन् ।सापकोटाको प्रत्यक्ष आदेशमा लामालाई आफ्नै चिहान खन्न लगाएर जिउँदै गाडिएको आयोगको अनुसन्धानले देखाएको छ । आयोगका अनुसार १६ वैशाख २०६२ मा अपहरण गरेपछि माओवादीले ४७ दिनसम्म बन्दी बनाएर राखेका थिए ।पूर्णपाठ नआई केही भन्न सक्दिनँ : सापकोटातपाईंलाई ज्यान मुद्दामा अनुसन्धान गर्नु भन्ने अदालतको आदेश आयो नि ?आदेश लिखित आएको छैन, आदेशका बारेमा धारणा बनाउन पूर्णपाठ आउनुपर्छ । त्यो आएपछि मात्र भन्न सक्छु । तर मलाई के लाग्छ भने, जुन अंशलाई लिएर बाहिर प्रचारबाजी भएको छ, त्यो त्यही रूपमा किमार्थ होइन ।रिट जारी भएको छ, रिट जारी हुनु भनेको निवेदकको मागसँग अदालत सहमत हुनु हो । रिट निवेदकको माग जारी हुनु भनेको त तपाईंमाथि लागेको ज्यान मुद्दा अनुसन्धान नगर्ने भन्ने बाबुराम सरकारले गरेको निर्णय उल्टिनु होइन र ?त्यो त हो । तर, समाचारमा आएअनुसारै प्रहरीले अनुसन्धान गर्नु भनेको त पक्कै होइन भन्ने मलाई लाग्छ । त्यसका लागि त अदालतको आदेश लिखित रूपमै पढ्नुपर्छ ।त्यसो भए, के हो त अदालतले अनुसन्धान गर भनेर आदेश दिनुको अर्थ ?सत्य निरूपण आयोगहरू बनेका छन्, त्यसबाट पनि अनुसन्धान हुन सक्छ भन्ने हो । त्यसैले म विशेष जोड दिएर के भन्छु भने पूर्णपाठ नहेरी केही भन्न सकिन्नँ ।यसरी रिट जारी होला भन्ने अनुमान थियो ?त्यो म भन्न आवश्यक ठान्दिनँ । कुरा नबुझी अदालतको आदेशको टिप्पणी गर्नु पनि हुँदैन ।"
"बर्खा आयो, सरकार आएन : बीपी राजमार्गको बिजोग उस्तै","नेपालथोक, सिन्धुली — मनसुन भित्रिएसँगै बीपी राजमार्ग भएर आउजाउ गर्ने यात्रु र सवारी चालकको चिन्ता सुरु भइसकेको छ । जुनसुकै बेला बाढीपहिरो आएर सडक सम्पर्क नै टुट्ने जोखिम एकातिर छँदै छ, अर्कातिर यात्रा गर्दागर्दै आफैं बाढीपहिरोमा परिने हो कि भन्ने डर पनि छ ।बाढीपहिराले गत असोजमा चौकीडाँडा–बर्खेखोला खण्डको करिब १२ किमि सडकमा क्षति पुर्‍याएको थियो । त्यसपछि राजमार्गलाई एकतर्फी रूपमा सञ्चालनमा ल्याउनै दुई साता लाग्यो । थप मर्मतपछि धुलाम्य/हिलाम्य सडकमा जसोतसो यातायात सञ्चालन हुँदै आएको छ । पक्की सडक पुनर्निर्माणको सुरसारमा सरकार बल्ल लागेको छ । यात्रुले भने यसपालि बर्खायामभर नै डरैडरमा बीपी राजमार्गको यात्रा गर्नुपर्ने भएको छ ।राजमार्गमा बढी समस्या काभ्रेको चौकीडाँडामा छ । बाढी र पहिरोले सडक भत्किएपछि त्यसैको मुन्तिर अस्थायी सडक बनाएर सवारीसाधन सञ्चालन गरिएको छ । तर पूर्वबाट काठमाडौं आउने सवारी यस खण्डमा उकालो चढ्दा चिप्लिने गरेका छन् ।मंगलबार मात्र काँकडभिट्टाबाट भुइँकटहर लिएर काठमाडौं आउँदै गरेको भारतीय नम्बरप्लेटको पिकअप भ्यान पल्टिएको थियो । भ्यानका चालक निरोन सरकारको टाउकामा सामान्य चोट लागेको भकुन्डेबेसी प्रहरी चौकीका असई रोहित हुमागाईंले बताए । ‘म यहाँको चौकीमा आएको चार महिनामा चार वटा सवारीसाधन उकालो चढ्दा पल्टिसकेका छन् । तर सडकको ग्रेड मिलाइएको छैन ।’भक्तपुर डिभिजन सडक कार्यालयका इन्जिनियर दुर्गाप्रसादले भने चौकीडाँडा उकालोको ग्रेड सुधारको काम भइरहेको सुनाए । ‘बाढीपहिरोपछि खोलाको बगरबाट सवारीसाधन चलाइएको थियो । अहिले खोलाभन्दा माथि कच्ची सडक बनाइएको छ, सामान्य वर्षासम्म धान्छ,’ उनले भने, ‘तर गएको असोजको जस्तै बाढी आए भन्न सकिँदैन ।’उनले बर्खायाममा यातायात अवरुद्ध भइहाले सञ्चालनमा तत्काल ल्याउने गरी ४५ वटा उपकरण तम्तयार अवस्थामा राखिएको जानकारी दिए । सडक डिभिजन भक्तपुरअन्तर्गत बीपी राजमार्गको २३ किमि पर्छ ।बीपी राजमार्ग जापान सरकारको सहयोगमा निर्माण भएकाले बाढीपहिरोले क्षति पुर्‍याएपछि पनि नेपाल सरकारले पुनर्निर्माणमा पनि जापानकै सहयोगको अपेक्षा राखेको थियो । जापान अन्तर्राष्ट्रिय सहयोग नियोग (जाइका) ले सडक पुनर्निर्माणमा सकारात्मक प्रतिक्रिया जनाएको थियो ।‘जाइकाले सबै नबनाउने कुरा भएपछि हामी आफैंले विस्तृत परियोजना प्रतिवेदन (डीपीआर) बनाउन थाल्यौं, डिजाइनको काम गरायौं,’ सडक डिभिजन भक्तपुरका प्रमुख सुमन योगेशले भने, ‘कात्तिकमै सडक विभागसँग बजेट माग्यौं । विभागले भौतिक पूर्वाधार तथा यातायात मन्त्रालयमा पत्र पठायो, भौतिकले अर्थ मन्त्रालय पठायो, तर बजेट तत्काल पाइएन ।’सडक डिभिजन प्रमुख योगेशका अनुसार गत ६ फागुनमा बीपी राजमार्ग पुनर्निर्माणका लागि बजेट टुंगो लाग्यो । सिन्धुली खण्डका लागि १ अर्ब र काभ्रे खण्डका लागि साढे ७ अर्ब रुपैयाँ बजेट विनियोजन भएपछि ठेक्का प्रक्रिया अघि बढाइएको थियो । बाढीपहिरोले ठाउँ–ठाउँमा गरी करिब १२ किलोमिटर भत्काए पनि २८ किलोमिटर पुनर्निर्माण गर्नुपर्नेछ ।डालाबेसीदेखि चारसय बेसीसम्मको ८.५ किमि खण्ड पुनर्निर्माणका लागि खानी–कमलजित–एवान जेभीसँग दुई साताभित्रै ठेक्का सम्झौता हुँदै छ । यसको ठेक्का रकम १ अर्ब ४२ करोड रुपैयाँ छ । ३.२ किलोमिटरको डालाबेसी–बर्खेखोला खण्डमा जाइकाले काम गर्ने सहमति भएको छ । चारसय बेसी–भकुन्डेबेसी ११ किमि र नेपालथोक–बर्खेखोला ५ किमि खण्ड ठेक्का प्रक्रियामा छन् । तत्काल ठेक्का सम्झौता भइहाले पनि यसपालिको बर्खायाममा पुनर्निर्माण कार्य नहुने सडक डिभिजनले जनाएको छ ।सिन्धुली–काठमाडौं माइक्रोबस चलाउने दीपेन्द्र कार्कीले आठ महिनाअघि बाढीपहिरोपछि बीपी राजमार्गको यात्रा अवधि लम्बिएको बताए । ‘बाटो सहज हुँदा म सिन्धुलीबाट चार घण्टामै काठमाडौं पुग्थें, अहिले ६ घण्टाभन्दा बढी लाग्छ,’ उनले भने, ‘ठाउँ–ठाउँमा ट्राफिक जाम हुन्छ । पानी पर्‍यो भने त चिप्लो र हिलाम्य सडकमा गाडी चलाउनै सकिँदैन ।’ उनले एक पटक १७ घण्टासम्म जाममा फस्नुपरेको सुनाए ।सडक डिभिजन, खाल्टे सिन्धुलीका प्रमुख पारसमणि हमालले बर्खेखोलादेखि नेपालथोकसम्मको खण्डमा बर्खालाई समेत ध्यान दिँदै सडक सुधार गरिएको बताए । ‘जहाँ बाढीले सडक बगायो, त्यहाँ माटो, गिट्टी, गेग्य्रान राखेर पहिलाकै अवस्थामा ल्याइसकेका छौं, ठूल्ठूला ढुंगा राखेर बर्खाका लागि सडक तयार पारेका छौं,’ उनले भने, ‘सानो बाढीले त्यस्तो ढुंगा बगाउन सक्दैन । सिन्धुली खण्डमा धेरै समस्या छैन ।’ बाढी आउँदाका लागि उपकरणहरू तयारी अवस्थामा राखिएको उनले सुनाए । ‘असोजको जस्तो बाढी आए त अहिले बनाएको संरचनाले धान्न सक्दैन,’ उनले भने ।गत असोजको बाढीपहिरोपछि राजमार्ग आसपासका होटल–रेस्टुरेन्ट व्यवसाय पनि प्रभावित छन् । सिन्धुलीको मुल्कोटमा मात्र दुई दर्जनभन्दा बढी होटल–रेस्टुरेन्ट र घर बाढीमा परेका थिए । तीमध्ये कुनै मर्मतसम्भार गरेर सञ्चालनमा ल्याइएका छन् ।क्वालिटी बिच रिसोर्टका धेरैजस्तो संरचना भुइँतलामा भएकाले बाढीले बढी नोक्सान गरेको रिसोर्टका सञ्चालक एवं म्यानेजमेन्ट इन्चार्ज राजेश श्रेष्ठले बताए । ‘रिसोर्टलाई जसोतसो पहिलाकै अवस्थामा ल्यायौं तर ८ महिना बित्दा पनि बाटो राम्रो बनेन । खराब बाटोले गर्दा रिसोर्टमा सेवाग्राही कमै आउँछन्,’ उनले भने ।यात्रा सहज नभएपछि बीपी राजमार्ग चल्ने सवारीसाधनको संख्या नै घटेको छ । सडक डिभिजन भक्तपुरका अनुसार पहिले बीपी राजमार्ग भएर दिनमा सात हजार हाराहारी साना–ठूला सवारीसाधन ओहोरदोहोर गर्थे । अहिले यो संख्या घटेर ४ हजारमा झरेको छ ।"
दलित समुदायमाथिको विभेद अन्त्य गर्न दल र नेतृत्वलाई जिम्मेवार बन्न सुझाव,"काठमाडौँ — संविधान र कानुनले जातीय भेद‍्भाव र छुवाछूतलाई निषेध गरे पनि समाजमा यस्तो विभेद अझै पनि कायम रहेको भन्दै सरोकारवालाहरूले दल र नेतृत्व जिम्मेवार बन्नुपर्ने सुझाव दिएका छन् ।बुधबार जातीय भेद‍्भाव तथा छुवाछूत उन्मूलन दिवसको सन्दर्भमा कांग्रेसको केन्द्रीय दलित समन्वय तथा सहजीकरण विभागले गरेको अन्तरक्रियामा बोल्ने वक्ताहरूले राजनीतिक नेतृत्व र राजनीतिक दलहरू जिम्मेवार भए मात्रै समाजबाट सबै खाले विभेदको अन्त्य गर्न सकिने बताए ।लेखक तथा अनुसन्धानकर्ता जेबी विश्वकर्माले नेपालमा दलितहरूको समग्र अवस्था र समाधानका उपायहरूबारे कार्यपत्र प्रस्तुत गर्दै राजनीतिक दलहरू जिम्मेवार नहुँदा दलित समुदायमाथिको विभेदको अन्त्य र सशक्तीकरण हुन नसकेको बताए ।‘अब छुवाछूत मुख्य मुद्दा होइन, दलित समुदायको सामाजिक, आर्थिक र राजनीतिक अवस्थामा समानुपातिक प्रतिनिधित्व र विकास अबको मुख्य विषय हो,’ उनले भने, ‘तर यी विषयहरूमा राज्यको ध्यान पुगेको छैन । जस्तो कि अहिले मुलुकको गरिबी २० प्रतिशतमा झरिसकेको छ । तर दलितको गरिबी ४२ प्रतिशत हाराहारी छ ।’उनले सरकार, संसद्, न्यायालय, कर्मचारीतन्त्र, राजनीतिक दल, संघसंस्था र समुदायमा बन्ने उपभोक्ता समितिदेखि विद्यालय व्यवस्थापन समितिसम्म पनि दलितहरूलाई नेतृत्वमा आउनबाट बञ्चित गराइएको बताए ।कार्यक्रममा दलित समुदायको सामाजिक, आर्थिक तथा राजनीतिक अवस्था र समाधानका उपायहरू तथा दलित समुदायको अधिकारसम्बन्धी कानुनहरूको कार्यान्वयनको अवस्थाका विषयमा छुट्टाछुट्टै प्यानल छलफल भएको थियो ।दुवै प्यानलका वक्ताहरूले दल र नेतृत्वको एउटा मात्रै सकारात्मक पहलले पनि दलित समुदायमाथिको विभेदलाई चिर्ने कार्यमा टेवा पुर्‍याउने दाबी गरे ।कांग्रेस महामन्त्री गगनकुमार थापाले दलित समुदायमाथिको विभेद अन्त्य गर्न राजनीतिक दलहरूले आफ्नो एजेन्डामा पुनर्विचार गर्नुपर्ने बेला आएको बताए । ‘हामी अहिले सरकारमा छौँ । केही समयपछि सरकारको नेतृत्व पनि गर्छौँ । हामी नेपालको सबैभन्दा सामाजिक संस्था पनि हो । त्यसकारण यो समयमा हामीले चाह्यौँ भने देशभरि जातीय भेदभावका विरुद्धमा अभियान चलाउन सक्छौँ,’ उनले भने, ‘यसका लागि पार्टीले यस्ता विषयहरूमा पनि छलफल गर्न, एजेन्डामा समावेश गर्न आवश्यक हुन्छ ।’उनले कांग्रेसले सीमान्तकृत समुदायका मुद्दाहरूमा छलफल गर्ने र निष्कर्षमा पुर्‍याउने गरी अघि बढ्ने बताए ।सहमहामन्त्री जीवन परियारले सरकारले धारा ४० अन्तर्गतको कानुन बनाएर उनीहरूको आर्थिक, सामाजिक र शैक्षिक अवस्थामा सशक्तीकरण गर्न ढिलाइ गर्न नहुने बताए । नीति कार्यक्रम र बजेटमा दलित समुदायलाई बहिष्कृत गर्ने गरिएको भन्दै उनले दलित समुदायले राज्यलाई तिरेको करको केही प्रतिशतमात्रै दिए पनि दलित समुदायको उत्थानका लागि पर्याप्त हुने बताए ।‘१३.४ प्रतिशत दलित समुदायले राज्यलाई कर तिरिरहेको छ । तर सरकार त्यो समुदायको अधिकारका लागि खर्च गर्न चाहँदैन । त्यो समुदायको आधारभूत मानवअधिकारको लागि पनि कार्यक्रम बनाउन चाहँदैन,’ उनले भने, ‘यसका लागि त राज्यले दलितहरूले तिरेको करको १० प्रतिशतमात्रै छुट्याइदिए पनि हुने हो ।’अर्का सहमहामन्त्री भीष्मराज आङदेम्बेले समाज परिवर्तनको नेतृत्व गरेका दलहरूले नै समाजलाई मार्गदर्शन गरेर अघि बढाउनुपर्ने बताए । उनले सबै जातजाति र समुदायको समान अधिकार र प्रतिनिधित्वले मात्रै मुलुकको विकास र समुन्नति सम्भव भएको बताए ।प्रवक्ता प्रकाशशरण महतले पार्टीले दलित समुदायको अधिकारकालागि थुप्रै कामहरू गरे पनि समुदायमाझ पुर्‍याउने नसकेको बताए । ‘कांग्रेस दलित समुदायका लागि सबैभन्दा धेरै काम गर्ने पार्टी हो । तर यही कुरा दलित समुदायमाझ पुर्‍याउने नसकेका कारण हामीले दलित समुदायबाट सबैभन्दा कम भोट पाइरहेका छौँ,’ उनले भने ।केन्द्रीय सदस्य मीन विश्वकर्माले दलित समुदायको अधिकारका लागि दलहरूले नै जिम्मेवार भएर भूमिका खेल्नुपर्ने बेला रहेको बताए । ‘संविधान र कानुनहरू त बनाइयो । तर त्यसको अभ्यासमा समाजको मनोविज्ञान फेरिएन, राजनीतिक भाष्यहरूमा कुनै बद्लाव भएन,’ उनले भने, ‘त्यसकारण जति उपलब्धिहरू महसुस हुनुपर्ने हो, त्यो हुन सकिरहेको छैन ।’काठमाडौँ विश्वविद्यालयका सहप्राध्यापक उद्धव प्याकुरेलले राजनीतिले बनाएका भाष्यहरू नफेरिएसम्म दलित समुदायको समस्या अन्त्य नहुने बताए । उनले मुख्य राजनीतिक प्रतिनिधित्व नै भएकाले दलित समुदायको अधिकतम प्रतिनिधि अभिवृद्धिका लागि जोड दिनुपर्ने बताए ।वरिष्ठ मनोसामाजिक परामर्शदाता निर्जला भट्टराईले संविधान र कानुन फेरिए पनि त्यसले मूल्यमान्यताले बनाएको सामाजिक मनोविज्ञानलाई चिर्न नसकेको बताइन् । ‘कानुनले विभेद गर्नुहुँदैन भन्छ । तर मूल्यमान्यतालाई त्यस्तो मान्दैन,’ उनले भनिन्, ‘मान्छेको मन कानुनले होइन, मूल्यमान्यता र परम्पराबाट निर्देशित भएको हुन्छ ।’वरिष्ठ अधिवक्ता दिनेश त्रिपाठीले राजनीतिक दल र नेतृत्वको प्रवृत्तिमा सुधार हुन आवश्यक रहेको बताए । ‘यो दलितहरूले ममाथि छुवाछूत भन्नुपर्ने समय नै होइन, यसबारे छलफल गर्नुपर्ने विषय पनि होइन, अहिले हाम्रो कानुन, राज्यको नीतिलाई केन्द्रमा राखेर विश्लेषण गर्ने हो भने हामी त यो समुदायको आर्थिक, सामाजिक सशक्तीकरण कसरी गर्ने ? भनेर छलफल हुनुपर्ने हो,’ उनले भने, ‘हामीले त्यो छलफल गरेको भए दलित समुदायको ऊर्जा पनि मुलुक निर्माणमा खर्च हुन सक्थ्यो ।’उनले दलित समुदायमाथि भइरहेको विभेदले मुलुकको कुल ग्रार्हस्थ उत्पादनमै असर गरिरहेको प्रति राजनीतिक दलहरूले ध्यान नै नपुर्‍याउने बताए । लेखक तथा अध्येता कैलाश राईले जातीय भेद‍्भाव दलित समुदायको मात्रै हो भन्ने सोचका कारण समस्याहरू निरन्तर रहेको बताइन् । उनले यो समस्या सबैको साझा हो भनेर अगाडि नबढ्दासम्म समस्याको समाधान नहुने बताइन् ।‘जात व्यवस्थाका कारण जातीय विभेद छ । यो समस्या दलितहरूको मात्रै होइन, यसले गर्दा सिंगो समाज पछि परिरहेको छ,’ उनले भनिन्, ‘यो कुरा हामी सबैले बुझ्नु आवश्यक छ ।’विभागकी प्रमुख लक्ष्मी परियारले कांग्रेसले दलित समुदायको उत्थान र सशक्तीकरणका लागि संघ, प्रदेश र स्थानीय सरकारबाट संयुक्तरुपमा पहल गर्नुपर्ने बताइन् ।कार्यक्रममा प्राप्त सुझाव र छलफलका विषयहरूलाई समेटेर पार्टीलाई सुझाव पेस गरिने विभागका सचिव दीपक सोनीले बताए । ‘हामीले यो काठमाडौँमा छलफल गर्‍यौँ । यस विषयमा देशव्यापी छलफल गछौँ,’ उनले भने, ‘त्यसका निष्कर्षहरूलाई लिएर पार्टीलाई सुझाव बुझाउँछौँ । त्यसले आगामी दिनमा नीति निर्माण र कानुन कार्यान्वयनका लागि सहयोग पुग्ने छ ।’"
"आन्दोलन घोषणा गर्न आयोजित राजावादीको कार्यक्रम बिथोलियो, सुवेदी भन्छन् - 'कन्ट्रोल गर्नुपर्‍यो'","काठमाडौँ — नवराज सुवेदी, राप्रपा, राप्रपा नेपाललगायतका राजावादी राजनीतिक दल र विभिन्न समूहबीचको कार्यक्रम होहल्लासँगै अवरुद्ध भएको छ । जेठ १५ देखि सुरु गरेको आन्दोलनले गति लिन नसकेपछि राजावादी समूहहरूले बुधबार समीक्षा बैठक राखेका थिए ।नवराज सुवेदी नेतृत्वको संयुक्त जनआन्दोन समितिको बैठकमा राप्रपा नेपालका अध्यक्ष कमल थापा, राप्रपाका अध्यक्ष राजेन्द्र लिङ्देन लगायतको उपस्थिति रहेको थियो । तर त्यहाँ उपस्थितहरूले बैठकको सुरुमै होहल्ला गर्न थालेपछि नयाँ आन्दोलन घोषणा नै हुन सकेन ।थापाले बैठकमा आफ्ना धारणा राख्न लाग्दा सहभागीले होहल्ला गरेपछि मञ्च छोड्नुपरेको थियो । थापाले मञ्चमा पुगेर भनेका थिए, 'तपाईंहरू हल्ला गर्ने हो भने म बोल्दैन । तपाईंहरू हल्ला गर्ने हो भने म बोल्दिनँ, जे मन लाग्यो त्यै गर्नुस्, यसरी बैठक चल्छ ?' यत्ति शब्द भनेर उनले मञ्च छोडेका थिए ।कार्यक्रम सुरु नहुँदै संयोजक सुवेदीले स्थगित गरेका थिए । 'यो सभालाई बिसर्जन गर्नुभन्दा पहिले साथीहरू सबैलाई धेरैधेरै धन्यवाद दिन चाहन्छु । तपाईंहरूको उत्साह, जाँगर र विचारप्रतिको अटल विश्वासलाई देखेर म बुढो भए पनि ममाथि झन् ऊर्जा थपिएको छ । म राम्रो कार्यक्रम ल्याउनेछु र तपाईंहरूको बिचमा फेरि दोस्रो तहको आन्दोलन पेस गर्नेछु । तपाईंहरू विश्वस्त हुनुहोस् । आजलाई यो सभा यहीं बन्द गर्न चाहन्छु धन्यवाद,' सुवेदीले भनेका थिए ।कार्यक्रममा राप्रपा अध्यक्ष तथा सांसद राजेन्द्र लिङ्देन भने उपस्थित भएनन् । राजसंस्था पुनर्स्थापना गर्ने भन्दै जारी आन्दोलन प्रभावकारी नभएकामा राजावादी कार्यकर्ता नेतृत्वसँग असन्तुष्ट देखिएका हुन् । ४५ राजनीतिक दल र समूहको बैठक बसेको सुवेदीले बताए ।कार्यक्रममा कार्यकर्ता आक्रोशित भएर आएकाले समस्या भएको सुवेदीले बताए । 'मान्छेहरू धेरै एग्रेसिभ भएर आएका थिए । त्यसलाई केही कन्ट्रोल गर्नुपर्‍यो भन्ने मेरो धारणा हो,' उनले भने । सरकार राजावादी आन्दोलनप्रति निर्मम भएको आरोप पनि सुवेदीले लगाएका छन् ।सुवेदीले दुर्गा प्रसाईंमाथि अन्याय भएको पनि बताए । चैत १५ मा तीनकुनेमा राजावादी आन्दोलन गरिएको थियो । त्यहाँ पनि सुवेदी र प्रसाईंसँगै राप्रपाका नेताहरू सहभागी भएका थिए । चैत १५ मा दुई जनाको मृत्यु भएको थियो भने सरकारी र निजी सम्पत्तिमा तोडफोड र लुटपाट तथा आगजनी गरिएको थियो । तर, सुवेदीले भने उक्त कार्यक्रममा सहभागीहरूमाथि मुद्दा लगाएर अन्याय गरिएको दाबी गरे ।'अन्याय गरेर दुर्गा प्रसाईंलाई सरकारले जेल हालेको छ । हाम्रा ६०/६१ मान्छेलाई मुद्दा लगाइएको छ । पचासौं मान्छे जेलमा छन् । तर यति हुँदा पनि मैले हिम्मत हारेको छैन,' उनले भने ।"
विपद् जोखिम न्यूनीकरणमा समुदायस्तरका स्वयंसेवक र सूचकको भूमिका महत्वपूर्ण : अर्याल,"काठमाडौँ — सशस्त्र प्रहरी महानिरीक्षक राजु अर्यालले विपद् जोखिम न्यूनीकरणमा समुदायस्तरका स्वयंसेवक र सूचकको भूमिका अत्यन्तै महत्वपूर्ण हुने बताएका छन् । स्वीजरल्यान्डको जेनेभामा जारी ‘विपद् जोखिम न्यूनीकरणका लागि विश्वव्यापी प्लेटफर्मको आठौं सत्र’मा बोल्दै उनले यस्तो बताएका हुन् ।महानिरीक्षक अर्यालले सशस्त्र प्रहरी बलले विपद् व्यवस्थापनमा दीर्घकालीन प्राथमिकता राखेर काम गरिरहेको बताउँदै भने, ‘विपद् स्वयंसेवक तथा विपद् सूचकहरुको संजालमार्फत विपद्को पूर्वजानकारी, परिचालन, उद्धार एवम् राहत कार्य प्रभावकारी हुन्छ ।’उनले सशस्त्र प्रहरी बल नेपालको विपद् व्यवस्थापन तालिम शिक्षालय र पर्वतीय उद्धार तालिम शिक्षालय स्थापना भई विपद् व्यवस्थापनसँग सम्बन्धी उच्चस्तरीय तालिम संचालन गरी दक्ष जनशक्ति उत्पादन गरिरहेको बताए ।नेपाल प्राकृतिक विपद्हरुको अग्रपंक्तिमा रहेकोले यस्ता प्रकारका चुनौती सामना गर्न र विपद् जोखिम न्यूनिकरण गर्न प्रतिबद्ध रहेको बताउँदै उनले भने, 'एक्लो प्रयासले मात्र विपद्को सामना सम्भव हुँदैन यसमा विश्व समुदायको सामूहिक प्रयास अन्तर निकाय समन्वय हुनुपर्छ ।'"
जातीय भेद्भावविरुद्ध कांग्रेसले देशव्यापी अभियान चलाउनुपर्छ : महामन्त्री थापा,"काठमाडौँ — कांग्रेस महामन्त्री गगनकुमार थापाले जातीय भेद्भाव र छुवाछूतविरुद्ध कांग्रेसले देशव्यापी अभियान चलाउने बताएका छन् । उनले कांग्रेस हाल देशकै सबैभन्दा ठूलो राजनीतिक सामाजिक संस्थाको रुपमा रहेको भन्दै कांग्रेसको दोस्रो पुस्ताले समाजमा रहेका सबै विभेदको अन्त्यका लागि नेतृत्व गर्ने बताए ।बुधबार जातीय भेद्भाव उन्मूलन दिवसको सन्दर्भमा सानेपास्थित केन्द्रीय कार्यालयमा भएको कार्यक्रममा बोल्दै महामन्त्री थापाले विभेदविरुद्धको प्रतिबद्धताकै आधारमा समाजलाई 'समुन्नत समाज, समुन्नत नेपाली' अवधारणालाई अगाडि बढाइएको बताए ।'हामी अहिले सरकारमा छौँ । केही समयपछि सरकारको नेतृत्व पनि गर्छौँ । हामी नेपालको सबैभन्दा सामाजिक संस्था पनि हो । त्यसकारण यो समयमा हामीले चाह्यौँ भने देशभरि जातीय भेदभावका विरुद्धमा अभियान चलाउन सक्छौँ,' उनले भने, 'हरेक नागरिकलाई सम्मानित बनाउनुपर्छ, र नेपाललाई समुन्नत बनाउनुपर्छ भन्ने आधारमै हामीले 'समुन्नत समाज, समुन्नत नेपाली'को अवधारणा अघि बढाएका हौँ ।'उनले कांग्रेसले २००९ सालमा दलितलाई महामन्त्री बनाएको थियो भनेर अहिले व्याख्या गर्नुको औचित्य नहुने बताए । 'पार्टीको स्टेप अगाडि बढ्दै जानुपर्छ । बीपी कोइरालाले २००७ सालमा जातीय भेद्भाव हटाउन अभियान चाल्नुभयो । २००९ सालमा धनमानसिंह परियारलाई महामन्त्री बनाउनुभयो । त्यो बेला सँगै खान्छौँ, सँगै बस्छौँ भन्दा पनि ठूलो क्रान्तिकारी कुरा थियो । तर अब त त्यो कुराले पुग्दैन,' उनले भने, 'अहिले समानता मुख्य मुद्दा हो । समानताका लागि समान अधिकार भएर मात्रै पुग्दैन, त्यहीअनुसार विशेष व्यवस्थाहरू पनि गर्नुपर्ने हुन्छ ।'"
भिजिट भिसा प्रकरणमा गृहमन्त्रीको राजीनामा र छानबिन समिति गठन असम्भव : मुख्य सचेतक बर्तौला,"काठमाडौँ — सरकारको नेतृत्व गरिरहेको एमालेका मुख्य सचेतक महेश बर्तौलाले भिजिट भिसा प्रकरणका सम्बन्धमा प्रतिपक्षी दलहरूले अघि सारेका गृहमन्त्रीको राजीनामा र छानबिन समिति गठनका माग कुनै पनि हालतमा पूरा हुन नसक्ने बताएका छन् ।प्रतिनिधिसभाको बैठक बुधबार बस्दै नबसी स्थगित भएपछि मुख्य सचेतक बर्तौलाले गृहमन्त्रीले सार्वजनिक रुपमा उठोका प्रश्नहरूको संसद्मा जवाफ दिने तर राजीनामा र छानबिन समिति गठन हुन नसक्ने बताए । प्रतिपक्षी दलले गृहमन्त्रीलाई संसद्मा बोल्न दिएको पनि उनको आरोप थियो ।अख्तियार दुरुपयोग अनुसन्धान आयोगले भिजिट भिसा प्रकरणमा अनुसन्धान प्रतिवेदन सार्वजनिक नगरेसम्म कुनै पनि छानबिन समिति गठन नहुने बर्तौलाको भनाइ थियो । ‘जबसम्म संवैधानिक आयोगले गरिरहेको छानबिनको प्रतिवेदन आउँदैन तबसम्म कुनै पनि समिति बन्ने स्थिति देखिँदैन । गृहमन्त्रीका बारेमा सार्वजनिक रुपमा कसैले प्रश्न गर्‍यो, त्यसको जवाफ संसद्बाट दिन्छु भनेर उहाँले पटक-पटक भनिरहनुभएको छ । त्यो अवसर विपक्षीले दिइरहनुभएको छैन,' उनले भने, 'गृहमन्त्रीको राजीनामा पनि हुने कुरा छैन । अहिले उहाँले भनेजस्तो कुनै समिति बन्ने कुरा पनि हुन सक्दैन । उहाँहरूले अघि सारेका मागबाट पछि हटेर संसद्को गतिरोध खुलाउन भूमिका खेल्नुपर्छ ।’त्रिभूवन अन्तर्राष्ट्रिय विमानस्थल हुँदै भिजिट भिसामा विदेश जानेबाट रकम असुली प्रकरणमा अख्तियार दुरुपयोग अनुसन्धान आयोगले गृह मन्त्रालयका सहसचिव तीर्थ भट्टराई सहितका कर्मचारीमाथि अनुसन्धान थालेपछि गृहमन्त्री लेखकले नैतिकताको आधारमा राजीनामा दिनुपर्ने माग राख्दै प्रतिपक्षी दलले संसद् बैठक अवरुद्ध गर्दै आएका छन् ।"
भारतबाट फर्किएका तीन जनामा कोरोना पुष्टि,"धनगढी — भारतका दिल्ली, पञ्जाब र गुजरातबाट स्वदेश फर्किंदै गरेका तीन जनामा कोरोना संक्रमण पुष्टि भएको सुदूरपश्चिम प्रादेशिक स्वास्थ्य आपत्कालीन कार्य सञ्चालन केन्द्रले जनाएको छ । भारतबाट घर फर्किइरहेका ३६ जनाको कैलालीस्थित त्रिनगर सीमा नाकामा बुधबार एन्टिजेन परीक्षण गर्दा तीन जनामा कोरोना पोजिटिभ देखिएको हो ।कोरोना देखिनेमा दुई पुरुष र एक महिला रहेको केन्द्रका स्रोत व्यक्ति हेमराज जोशीले बताए । उनका अनुसार अछामको ढकारी घर भएका ३२ वर्षीय पुरुष, धनगढी घर भएकी २४ वर्षीया महिला र कञ्चनपुरको पुनर्वास घर भएका २० वर्षीय पुरुषमा कोरोना संक्रमण देखिएको हो ।जोशीका अनुसार उनीहरूमा ज्वरो र रुघाखोकीको लक्षण देखिएको छ । तीनै जनालाई 'होम आइसोलेसन'मा पठाइएको छ । नयाँ भेरियन्टको कोरोना हो वा होइन भन्ने यकिन गर्न पीसीआरबाट परीक्षण गर्न उनीहरूको स्वाब संकलन गरेर काठमाडौं पठाइएको छ ।"
भिजिट भिसा प्रकरण : गृहमन्त्रीको राजीनामा र छानबिन समिति दुवै सत्तापक्षलाई अमान्य,"काठमाडौँ — सत्तापक्षले भिजिट भिसा प्रकरणमा विपक्षीले संसद्को अवरोध नहटाए सभामुख देवराज घिमिरेलेलाई संसद् चलाउन आग्रह गर्ने भएको छ । कांग्रेस एमालेले भिजिट भिसा प्रकरणमा गृहमन्त्रीको राजीनामा र छानबिन समिति बनाउनु पर्ने विपक्षीको मागको औचित्य नभएको भन्दै सभामुखलाई संसद् चलाउन आग्रह गर्ने तयारी गरेका छन् ।जेठ १५ मा संसद्‍मा बजेट प्रस्तुत भएपछि भएका सबै बैठक विपक्षीका कारण अवरुद्ध र स्थगित हुँदै आएका छन् । जसका कारण संसद्‍मा बजेटसम्बन्धी छलफल र कर्मचारीसम्बन्धी विधेयक अघि बढ्न सकेको छैन ।एमाले मुख्य सचेतक महेश बर्तौलाले विपक्षीले अख्तियार अनुसन्धान आयोगले अनुसन्धान गरिरहेको भिजिट भिसा प्रकरणमा छानबिन गर्न समिति गठन गर्नुको औचित्य नभएको उल्लेख गर्दै संसदको अवरोध नहटाएर सभामुखलाई अघि बढाउन आग्रह गर्ने बताए ।‘संसद् अवरुद्ध हुँदा धेरै बिजेनस ठप्प छ । बजेटमाथि छलफल, कर्मचारीलगायत विधेयक अघि बढाउनुपर्ने छ,’ उनले भने, ‘सत्तापक्षले सभामुखज्यूलाई संसद्को बैठक अघि बढाउन आग्रह गरेका छौँ । विपक्षी जिम्मेवार भएर संसद्को अवरोध हटाउनुपर्छ ।’ उनले विपक्षीको अवरोधलाई धैर्यपूर्वक हेरिरहेको भन्दै धेरै दिन पर्खने अवस्था नभएको बताए । ‘अहिलेसम्म हामीले संसद् अवरोध सह्यौँ । अब कतिञ्जेल अवरोध गर्ने ?,’ उनले भने, ‘अब संसद् खोल्ने जिम्मेवारी विपक्षीको हो ।’कांग्रेसका प्रमुख सचेतक श्यामकुमार घिमिरेले विपक्षीले भिजिट भिसा प्रकरणको बहानमा संसद् अवरुद्ध गरेको आरोप लगाउँदै आफैं जिम्मेवार भएर संसद्को अवरोध हटाउने बताए । ‘जनताप्रति जवाफदेही हुन पनि विपक्षीले संसद् खोल्नुपर्छ ।’भिजिट भिसा प्रकरणमा छानबिन समिति बनाए गृहमन्त्री रमेश लेखकको राजीनामा दिन नपर्ने गरी प्रमुख प्रतिपक्ष माओवादीले बुधबार प्रस्ताव अघि सारेको थियो । कांग्रेसले सम्हालिइरहेको गृह मन्त्रालयसँग जोडिएको भिजिट भिसा प्रकरणमा कांग्रेस र एमालले असहमति जनाएपछि बिहीबार संसद्को बैठक चल्न चल्न सकेन ।माओवादीले संसदीय दलको बैठकले भिजिट भिसा प्रकरणमा गृहमन्त्री लेखकले राजीनामा दिनुपर्ने, छानबिन समिति नबनाए संसद् चल्न नदिने निर्णय गरेको थियो । तर मंगलबार माओवादी भिजिट भिसा प्रकरणमा संसदीय समिति बनाउन तयार भए गृहमन्त्रीले राजीनामा दिनुपर्ने अडानबाट लचिलो भएको थियो ।बुधबार सभामुख देवराज घिमिरेले बोलाएको बैठकमा कांग्रेसले भिजिट भिसा प्रकरणमा अख्तियार दुरुपयोग अनुसन्धान आयोगले अनुसन्धान अघि बढाएकाले गृहमन्त्रीको राजीनामा र छानबिन समिति गठन आवश्यक नभएको अडान राख्यो । कांग्रेसको यो अडान आएपछि माओवादीले छानबिन समिति बनाउनसमेत तयार नहुने हो भने संसद् अवरुद्ध जारी अडान दोहोर्‍यायो । सत्तापक्ष र विपक्षीबीच सहमति नभएपछि बुधबार प्रतिनिधिसभाको बंठक सूचना टाँसगरी बिहीबारसम्मका लागि स्थगित भयो ।कांग्रेसका प्रमुख सचेतक घिमिरेले माओवादीलगायत विपक्षीको मागलाई सम्बोधन गर्न नसकिने बताए । ‘भिजिट भिसा प्रकरणमा अख्तियारले अनुसन्धान अघि बढाएको छ । स्वतन्त्र रूपमा अख्तियारले छानबिन गरिहेको बेला अर्को संसदीय समिति गठन गर्न आवश्यक किन पर्‍यो ?,’ उनले भने, ‘यो प्रकरणमा गृहमन्त्रीमाथि अनुसन्धान नै भएको छैन । गृहमन्त्रीको राजीनामाको विषय नै होइन ।’सरकारी निकायमा हुने प्रकरणमा सबन्धित मन्त्रीले राजीनामाको माग हुने हो भने कुनै पनि मन्त्रीले काम गर्न नसक्ने घिमिरेको भनाइ छ । प्रमुख प्रतिपक्ष दलले अख्तियारले छानबिन गरिरहेको विषयमा अर्को छानबिनको माग गरेर उसको संवैधानिक अधिकारमाथि अवरोध गरेको सत्तापक्षको भनाइ छ । ‘अख्तियारले हेरिरहेको विषयमा अर्को छानबिन समिति आवश्यक नै छैन,’ एमाले संसदीय दलका मुख्य सचेतक बर्तौलाले भने, ‘भिजिट भिसा प्रकरणको छानबिन अघि बढाउने काम अख्तियारले गर्छ । हामीले राज्यको भरपर्दो अंगलाई विश्वास गर्नुपर्छ । विपक्षीले यसमा अर्को समिति गठनको माग गर्नु अपरिपक्व र गैरजिम्मेवार छ ।’प्रमुख प्रतिपक्ष दल माओवादीका अध्यक्ष पुष्पकमल दाहालले भिजिट भिसा प्रकरणमा गृहमन्त्रीको राजीनामा दिने विषयमा माओवादी लचिलो भए पनि सत्तापक्ष छानबिन समिमित बनाउन तयार नहुनु गम्भीर विषय भएको बताएका छन् । उनले निकट नेताहरुसँग खुमलटारमा छलफल गर्दै संसद् खुलाउने विषयमा सत्तापक्ष नै जिम्मेवार हुनुपर्ने उल्लेख गर्दै छानबिन समिति नबनेसम्म संसद् अवरुद्ध हुने बताएका छ । ‘गृहमन्त्रीको राजीनामा दिने विषयमा लचिलो हुँदासमेत भिजिट भिसामा छानबिन समिति बनाउन तयार नहुनु गम्भीर विषय हो । कम्तीमा छानबिन समिति नबनेसम्म संसद्‍मा अवरोध जारी रहन्छ,’ दाहालको भनाइ थियो ।माओवादी प्रमुख सचेतक हितराज पाण्डेले भिजिट भिसा प्रकरणमा निष्पक्ष छानबिन गरी सत्यतथ्य ल्याउन छानबिन समिति गठनमा सत्तापक्ष तयार नभए संसद अवरुद्ध जारी रहने बताए । ‘छानबिन समिति बनाउनै तयार नभएपछि संसद् खोल्ने विषयमा सहमति हुन सक्दैन,’ उनले भने, ‘छानबिन समिति बनाउन तयार नभएर सत्तापक्ष संसद्‍मा सहज वातावरण बनाउन तयार देखिएनन् ।’ उनले सयौँ व्यक्ति पीडित भएको, लाखौं रकम असुल्न सेटिङ भएको भिजिट भिसा प्रकरणलाई विपक्षीले नछाड्ने बताए ।माओवादी सांसद रेखा शर्माले सत्ता पक्षबीचको बाटो (छानबिन समिति) बनाउनसमेत तयार नभई जबरजस्ती संसद् चलाउने पक्षमा भएको बताइन् । ‘विपक्षीले विगतदेखि हालसम्म भिजिट भिसासम्बन्धी छानबिन गर्न समिति गठन गरेर सहमति खोजौँ भनको हो । सत्तापक्षले त्यो पनि नमानी जबरजस्ती संसद् चलाउने पक्षमा देखिन्छ,’ उनले भनिन्, ‘सत्तापक्ष जानीजानी संसद्‍मा द्वन्द्व निम्त्याउने पक्षमा छ ।’उनले सत्तापक्षको आग्रहमा विपक्षीको विरोधबीच संसद् चलाउन खोजे विपक्षीहरूले त्यसको प्रतिवाद गर्नुपर्ने अवस्था आउन सक्ने बताइन् । ‘विपक्षीले संसद् खोल्ने गरी लचिलो प्रस्ताव अघि सारेको हो । बल प्रयोग गरेर संसद् चलाउनु दूःखद हुन्छ,’ उनले भनिन् ।"
युवाहरूका लागि उद्यमशीलता र रोजगारी सिर्जनामा सरकारको उच्च प्राथमिकता रहनेछ : प्रधानमन्त्री,"काठमाडौँ — प्रधानमन्त्री केपी शर्मा ओलीले स्वदेशमै उद्यमशीलता र रोजगारी सृजना गर्ने युवाहरूका साथमा सरकार रहने भएकाले उच्च मनोबल र आत्मविश्वास लिएर काम गर्न आग्रह गरेका छन् ।बागबजारस्थित ‘आइडिया स्टुडियो’मा आयोजित ‘नवप्रवर्तक युवाहरूसँग प्रधानमन्त्री’ कार्यक्रममा प्रधानमन्त्री ओलीले आफू पहिलो पटक प्रधानमन्त्री हुँदा शिक्षामा जनशक्ति प्रक्षेपणको नीति तर्जुमाका लागि अध्ययन गराएको स्मरण गर्दै आगामी आर्थिक वर्षको बजेटमा ‘जेन जी’ पुस्ता र ‘स्टार्टअप’ का कार्यक्रमलाई उच्च महत्व दिइएको बताए ।प्रधानमन्त्री ओलीले युवाहरू परिवर्तनका लागि अगाडि आउनुपर्ने बताए । 'युवाहरूले हाल जे जस्तो छ, त्यसैमा सन्तोष मान्नुहुन्न । परिवर्तनका लागि र राम्रोका लागि लाग्ने स्वभाव बोक्नुपर्छ । असन्तोष मान्नुपर्छ भन्नुको अर्थ सामाजिक सञ्जालमा मुख छाड्ने प्रवृत्ति पनि ठिक होइन, त्यस्तो गर्नेहरू उल्टै पारिवारिक तनावमा परेका हुन्छन्,' प्रधानमन्त्री ओलीले भने, 'अब युवाहरूले जब खोज्नेतिर होइन, जब सृजना गर्नेतिर लाग्नुपर्छ । उद्यमशीलता, रोजगारी, बजारीकरण र नयाँपनका माध्यमबाट स्वदेशमै अवसर छ भन्ने देखाएर कामकै लागि युवा विदेश जाने क्रम रोक्नुपर्छ ।’प्रधानमन्त्री ओलीले युवाहरूले रचनात्मकतामा निरन्तरता दिनुपर्नेमा जोड दिँदै सुरुङमार्ग, जलमार्गजस्ता पूर्वाधार विकासमा भइरहेकाले सरकार र सबै क्षेत्रको सत्प्रयासबाट मुलुकको समृद्धि हासिल हुने बताए । सो अवसरमा प्रधानमन्त्री ओलीले ‘आइडिया स्टुडियो’ को सम्बर्धनमा स्वदेशमै उत्पादित सामान तथा आविष्कारहरूको प्रदर्शनी अवलोकन गरेका थिए ।‘आइडिया स्टुडियो’ का संस्थापक डा. छिरिङ लामा र काठमाडौं मोडेल कलेजका अध्यक्ष रामेश्वर अर्यालले युवाहरूको नवप्रवर्तनका लागि भइरहेका प्रयास र उपलब्धिबारे प्रधानमन्त्री ओलीलाई अवगत गराएका थिए ।"
गृहमन्त्रीलाई राजीनामा गर्न असजिलो भए छानबिन समिति गठन गरेर संसद् अगाडि बढाउँ : प्रमुख सचेतक पाण्डे,"काठमाडौँ — भिजिट भिसा प्रकरणमा गृहमन्त्री रमेश लेखकलाई पदबाट राजीनामा गर्न असजिलो भएमा संसदीय वा न्यायिक छानबिन समिति गठन गर्न तयार हुनुपर्ने प्रमुख प्रतिपक्षी माओवादीका प्रमुख सचेतक हितराज पाण्डेले बताएका छन् । छानबिन समिति गठन गर्न सरकार तयार भएमा संसद्को अवरोध हट्ने पनि उनको भनाइ थियो ।प्रतिनिधिसभाको बुधबारको बैठक अवरुद्ध भएपछि माओवादी प्रमुख सचेतक पाण्डेले छानबिन समिति गठन गरेमा सदन अगाडि बढ्न सक्ने बताए । 'मार्ग प्रसस्त गर्नमा गृहमन्त्रीलाई असजिलो भइरहेको छ भने छानबिन समिति बनाउने बारेमा सरकारको तर्फबाट बोलिदिनुस्, त्यसपछि सदन अगाडि बढाउँ,' पाण्डेले भने ।प्रतिनिधिसभामा जेठ १३ देखि विपक्षीले उठाएका विषयवस्तु मुलुकको सुशासनसँग सम्बन्धित रहेको र त्यसबाट पछि हट्न नसकिने पाण्डेको भनाइ छ । सत्तारुढ दलहरू भिजिट भिसा प्रकरणको छानबिन गर्न पनि तयार नरहेको उनले बताए । 'विपक्षी दलहरूले सदन रोक्न खोजेको छैन । हामी प्रतिपक्षी भएको हिसाबले जनताको आवाज बोल्ने हो,' उनले भने ।गृहमन्त्रीलाई संसद्मा बोल्न दिनका लागि प्रतिपक्ष तयार रहेको पनि पाण्डेले बताए । 'आरोप लागिसकेपछि बोल्न पाइँदैन भनेका छैनौं । विगतमा हाम्रो अध्यक्ष प्रधानमन्त्री हुँदा पनि बोल्न दिनुपर्छ भनेको हुनाले अहिले पनि बोल्न दिनुपर्छ भनेको हो । यो विषयको बारेमा बोल्नुपर्‍यो । छानबिन समिति बनाउने हो भनेर बोल्नुभए हुन्छ,' उनले भने । सरकारको तर्फबाट गृहमन्त्री, प्रधानमन्त्री वा कानुनमन्त्री जो बोले पनि प्रतिपक्षलाई मान्य हुने तर छानबिन समिति बनाउनुपर्ने उनले बताए ।सत्तापक्षले गृहमन्त्रीको राजीनामासँगै छानबिन बनाउन पनि अस्वीकार गरेको र संसद् खोल्न आग्रह गरिरहेको पाण्डेले बताए । सभामुख देवराज घिमिरेले बोलाएको प्रमुख सचेतकहरूको बैठकमा सत्तापक्षले अवरोध अन्त्य गरेर सदन चल्न दिनुपर्ने माग गरिरहेको पाण्डेको भनाइ थियो । ‘अख्तियार दुरुपयोग अनुसन्धान आयोगले अनुसन्धान गरिरहेको र मुद्दा चलाइरहेको विषय भिजिट भिसा प्रकरणसँग मेल खाँदैन । यसमा त आम जनताले के-के भोगिरहेको छ भन्ने कुरा हेर्ने होला नि त ! यो मुलतः सुशासनको विषय हो । उहाँहरूको सहसचिव तीर्थ भट्टराईको मात्रै कुरा गर्नुहुन्छ,’ उनले भने ।त्रिभूवन अन्तर्राष्ट्रिय विमानस्थल हुँदै वैदेशिक भ्रमणमा जाने नागरिकहरूसँग रकम असुली हुने गरेको आरोपमा अख्तियार दुरुपयोग अनुसन्धान आयोगले गृह मन्त्रालयका सहसचिव तीर्थ भट्टराईलगायत केही कर्मचारीहरू विरुद्ध अनुसन्धान अघि बढाएको छ । यस मुद्दालाई लिएर विपक्षी दलहरूले गृहमन्त्री लेखकको राजीनामाको माग गर्दै संसद् बैठक अवरुद्ध गर्दै आएका छन् । संसद् बैठक अवरोधकै कारण अगामी आर्थिक वर्षको बजेटमाथिको छलफल समेत प्रभावित भएको छ ।"
आज देश दुनियाँमा के-के भयो ?,"काठमाडौँ — माओवादी उपाध्यक्ष सापकोटाविरुद्ध ज्यान मुद्दामा अनुसन्धान हुने, ‘राइड सेयरिङ’ नियमन समेटेर गण्डकीको नीति तथा कार्यक्रम सार्वजनिक, भिजिट भिसा प्रकरणमा विपक्षी दलको अडान कायमै, बिहीबारसम्मका लागि बैठक स्थगितदेखि दक्षिण कोरियाको राष्ट्रपतिमा जे–म्यूङ निर्वाचितसम्मका खबर आज चर्चामा रहे ।०००माओवादी केन्द्र उपाध्यक्ष तथा पूर्वसभामुख अग्निप्रसादसापकोटाविरुद्ध ज्यान मुद्दामा अनुसन्धान हुनेभएको छ । सर्वोच्च अदालतको संवैधानिक इजलासले सापकोटाविरुद्ध १४ वर्ष पुरानो रिटमा सुनुवाइ गर्दै ज्यान मुद्दामा अनुसन्धान गर्न सरकारलाई परमादेश दिएको हो । सापकोटा सूचना तथा सञ्चारमन्त्री भएका बेला कनकमणि दीक्षितलगायत मानवअधिकारवादीले रिट दायर गर्दै ज्यान मुद्दाका दोषीलाई मन्त्री बनाएको भन्दै उनलाई बर्खास्त गरी जिल्ला अदालत काभ्रेमा मुद्दा चलाउनुपर्ने माग गरेका थिए ।०००संघ सरकारको हस्तक्षेपपछि राइड सेयरिङ नियमावली कार्यान्वयनबाट तत्काललाई पछि हटेको गण्डकी प्रदेश सरकारले त्यसको नियमन गर्ने विषय समेटेर आगामी आर्थिक वर्षको वार्षिक नीति तथा कार्यक्रम सार्वजनिक गरेको छ । प्रदेश प्रमुख डिल्लीराज भट्टले प्रदेशसभाको बुधबारको बैठकमा प्रस्तुत गरेको आगामी आव २०८२र८३ को वार्षिक नीति तथा कार्यक्रममाराइड सेयरिङलाई प्रभावकारी नियमन र व्यवस्थापन गरिनेउल्लेख छ ।०००भिजिट भिसा प्रकरणले प्रतिनिधिसभा बैठक निरन्तर अवरुद्धभइरहेको छ । बुधबार पनि बैठक नै नबसी बिहीबारसम्मका लागि स्थगित गरिएको छ । १ बजेका लागि बोलाइएको बैठक केही बेरअघि संघीय संसद् सचिवालयले सूचना टाँस गरेर ३स्१५ बजेका लागि सारिएको बताएको थियो । तर उक्त समयमा पनि बैठक नबसेपछि संसद् सचिवालयले बिहीबार दिउँसो १ बजेसम्मका लागि प्रतिनिधिसभा बैठक स्थगित भएको जनाएको छ ।०००त्रिभुवन विश्वविद्यालयमा तोडफोडभएको एक सातापछि विज्ञप्ति जारी गर्दै शिक्षा मन्त्रालयले शिक्षामन्त्री रघुजी पन्त गृह प्रशासनको उच्च तहसँग परामर्शमा रहेको जनाएको छ । गत बुधबार सत्तारुढ नेविसंघबाट निर्वाचित स्ववियु अध्यक्षलगायतका पदाधिकारीले उपकुलपति खड्ग केसीको कार्यकक्षमा तोडफोड गरी क्षति पुर्‍याएका थिए । त्रिवि कार्यकारी परिषद्ले दोषीलाई कारबाही गर्न प्रहरी वृत्त कीर्तिपुरमा उजुरी दिए पनि प्रहरीले अनुसन्धान प्रक्रिया अघि बढाएको छैन ।०००दक्षिण कोरियाका नवनियुक्त राष्ट्रपति ली जे–म्युङले आणविक शक्ति सम्पन्न उत्तर कोरियासँग सम्पर्क गरेर ‘घाउ निको पार्ने’ प्रतिबद्धता व्यक्त गरेका छन् । दक्षिण कोरियाका नयाँ मध्यमार्गी वामपन्थी नेताले ‘बढ्दो संरक्षणवाद र आपूर्ति शृङ्खलाको पुनर्संरचना’ ले एशियाको निर्यातमा निर्भर चौथो ठूलो अर्थतन्त्रका लागि अस्तित्वको खतरा उत्पन्न गरेको चेतावनी पनि दिएका छन् । मध्यावधि निर्वाचनमालीले पूर्व राष्ट्रपति युन सुक योलको पूर्व पार्टी कन्जरभेटिभ पार्टीका नेता किम मुन–सोलाई पराजित गर्दै विजयी भएका छन् ।"
अमानवीय व्यवहार रहेसम्म मुलुकको विकास सम्भव छैन : सभापति देउवा,"काठमाडौँ — कांग्रेसका सभापति शेरबहादुर देउवाले अमानवीय र दण्डनीय व्यवहार राज्यमा विद्यमान रहेसम्म मुलुकको विकास हुन नसक्ने बताएका छन् ।पार्टी केन्द्रीय कार्यालय सानेपामा बुधबार आयोजित कार्यक्रममा सभापति देउवाले २०६२/०६३ को परिवर्तनसँगै समतामूलक समाज निर्माण गर्ने उद्देश्यले पुनःस्थापित संसद्मा नेपाललाई छुवाछूत मुक्त राष्ट्र घोषणा गर्ने संकल्प प्रस्ताव पनि पारित गरिएको पनि स्मरण गरेका थिए ।सभापति देउवाले धेरै प्रयास गर्दागर्दै पनि दलित समुदायका मानिसले ज्यानै गुमाउनुपरेको जस्ता विभेदका घटना देख्दा, सुन्दा अत्यन्तै पीडाबोध हुने गरेको बताए । नेपाललाई विभेदरहित राज्य बनाइ समतामूलक समाज सथापना गर्न पार्टीको स्थापनाकालदेखि नै उद्देश्य राखेर आएको बताए ।‘२०६२/०६३ को परिवर्तनसँगै समतामूलक समाज निर्माण गर्ने उद्देश्यले पुनःस्थापित संसद‍्मा नेपाललाई छुवाछूत मुक्त राष्ट्र घोषणा गर्ने संकल्प प्रस्ताव पनि पारित गरिएको हो । यतिका धेरै प्रयास गर्दागर्दै पनि दलित समुदायका मानिसले ज्यानै गुमाउनुपरेको जस्ता विभेदका घटना देख्दा, सुन्दा अत्यन्तै पीडाबोध हुन्छ,' उनले भने, 'यस्तो अमानवीय र दण्डनीय व्यवहार राज्यमा विद्यमान रहेसम्म मुलुकको विकास हुँदैन भन्नेकुरा विगतका अनुभवले साबित गरिसकेको छ । नेपाललाई विभेदरहित राज्य बनाइ समतामूलक समाज स्थापना गर्न हाम्रो पार्टीको स्थापनाकालदेखि नै उद्देश्य राखेर आएको छ ।’सभापति देउवाले मुलुकका सबै समस्याको पहिचानसँगै समाधान गर्न नेपाली कांग्रेस मात्रै सक्षम रहेको बताए । जातीय भेद‍्भाव गर्ने व्यक्ति कांग्रेसको सदस्य रहन नसक्ने विधानमै व्यवस्था रहेको बताए ।"
माओवादी उपाध्यक्ष सापकोटाविरुद्ध ज्यान मुद्दामा अनुसन्धान हुने,"काठमाडौँ — माओवादी केन्द्र उपाध्यक्ष तथा पूर्वसभामुख अग्निप्रसाद सापकोटाविरुद्ध ज्यान मुद्दामा अनुसन्धान हुने भएको छ । सर्वोच्च अदालतको संवैधानिक इजलासले सापकोटाविरुद्ध १४ वर्ष पुरानो रिटमा सुनुवाइ गर्दै ज्यान मुद्दामा अनुसन्धान गर्न सरकारलाई परमादेश दिएको हो ।सापकोटा सूचना तथा सञ्चारमन्त्री भएका बेला कनकमणि दीक्षितलगायत मानवअधिकारवादीले रिट दायर गर्दै ज्यान मुद्दाका दोषीलाई मन्त्री बनाएको भन्दै उनलाई बर्खास्त गरी जिल्ला अदालत काभ्रेमा मुद्दा चलाउनुपर्ने माग गरेका थिए ।मुद्दा चल्दाचल्दै सभामुखसमेत भएका सापकोटाविरुद्ध काभ्रेका अर्जुन लामाको हत्या गरेको आरोप छ । अर्जुनकी पत्नी पूर्णिमाया लामाले पनि सापकोटाविरुद्ध जिल्ला प्रहरी कार्यालय काभ्रेमा दिएको किटानी जाहेरीमाथि अनुसन्धान सुरु गराइ पाउँ भनी सर्वोच्चमा १३ वर्षअघि अर्को रिट दायर गरेकी थिइन् । त्यस्तै सापकोटाविरुद्ध मुद्दा चलाउन माग गर्दै २०७२ मा सुशील प्याकुरेललगायत मानवअधिकारवादीहरुले सर्वोच्चमा अर्को निवेदन दायर गरेका थिए । सर्वोच्चले यी तीन रिटमाथि सुनुवाइ गर्दै सापकोटाविरुद्ध अनुसन्धान गर्ने आदेश गरेको हो ।प्रधानन्यायाधीश प्रकाशमानसिंह राउत, वरिष्ठतम् न्यायाधीश सपना मल्ल प्रधान तथा न्यायाधीशहरु कुमार रेग्मी, मनोजकुमार शर्मा र कुमार चुँडालको संवैधानिक इजलासले सापकोटाविरुद्ध परेको किटानी जाहेरीमा फौजदारी अनुसन्धान गर्न आदेश जारी गरेको हो ।सर्वोच्चले पूर्णमाया लामाद्वारा दायर रिट जारी गरेको छ । पत्रकार दीक्षितलगायतको रिटमा मागदाबी नपुग्ने र प्याकुरेलको रिट खारेज हुने सर्वोच्चको निर्णय छ ।"
"यो यथास्थितिवादी, कामचलाउ र प्रशासनिक बजेटमात्र भयो : श्रेष्ठ","काठमाडौँ — माओवादीका वरिष्ठ उपाध्यक्ष एवं राष्ट्रिय सभामा दलका नेता नारायणकाजी श्रेष्ठले आगामी आर्थिक वर्षको बजेट राजनीतिक, आर्थिक वित्तीय दस्तावेजका रुपमा आउनुपर्नेमा प्रशासनिक र वित्तीय दस्तावेजका रुपमा मात्रै आएको बताएका छन् ।राष्ट्रिय सभाको बुधबारको बैठकमा बजेटमाथिको छलफलमा भाग लिँदै सांसद श्रेष्ठले सामाजिक न्यायसहित समृद्धिमा फड्को मार्ने गरी बजेटको आवश्यकता रहेको तर सरकारले आगामी आर्थिक वर्षका लागि ल्याएको बजेटमा ती कुरा नरहेको बताए ।बजेटले मितव्ययिताका कोणबाट सामान्य खर्च कटाउने सम्भावना र पुँजीगत खर्च कार्यान्वयनको क्षमता बढाउने चुनौतिलाई सम्बोधन गर्नेतर्फ ध्यान नदिएको उनको भनाइ थियो । 'राष्ट्रको प्रमुख कार्यभार सामाजिक न्यायसहितको समृद्धिमा फड्को मार्ने, त्यसलाई सम्बोधन गर्नेगरी बजेट आउन सकेन,' उनले भने, 'नयाँ सम्भावना के छन् भन्नेतिर ध्यान दिएको देखिँदैन । राजश्व जति संकलन गरिएको छ त्यसमा ४० प्रतिशत चुहावट छ भनेर अर्थविद्हरूले स्वीकार गरेका छन् । त्यस्तै मितव्ययिताको कोणबाट सामान्य खर्च कटाउने धेरै सम्भावना छन् । पूँजीगत खर्च कार्यान्वयनको क्षमता बृद्धि गर्ने थुप्रै चुनौतिलाई सम्बोधन गर्नुपर्नेछ । त्यो दिशातिर ध्यानै दिइएको छैन, त्यसकारणले यो यथास्थितिवादी, कामचलाउ र प्रशासनिक बजेटमात्र भएको छ ।'जनताको चाहनाअनुसार बजेटले योजना र कार्यक्रम ल्याउन नसकेको पनि श्रेष्ठको भनाइ थियो । देशमा युगान्तकारी महत्वको राजनीतिक परिवर्तनपछि सामाजिक, आर्थिक रुपान्तरणको माग गरिएको तर विकास र समृद्धिको तिव्रताको मागका बाबजुद बजेटले त्यस्ता योजना नल्याएको उनले बताए । 'नेपालीजनलाई डेलिभरी दिएर नयाँ जीवन दिने माग गरेको छ । त्यसको दिशामा हामीले सकारात्मक काम गरेका छैनौं भन्ने होइन, गरेका छौं । तरपनि त्यसले अपेक्षाअनुसार नेपाली समाजको आजको आवश्यकता हुन नसकेको कारणले जनतामा असन्तुष्टि छ, त्यसले आक्रोशपनि एकस्तरमा व्यक्त गरेको छ र निराशा पनि पैदा गरेको छ,' उनले भने, 'त्यसैमाथि टेकेर प्रतिगामी शक्ति, पुनरुत्थानवादी राजावादी शक्ति अहिले सलबलाई राखेका छन् । क्रियाशील हुन थालिरहेका छन् । आजको बजेटले राजनीतिक कोणबाट पनि सम्बोधन गर्न सक्नुपर्छ । आजको प्रतिगमनको खतरालाई अन्त गर्ने अचुक अस्त्र भनेको सुशासन, समृद्धि र सामाजिक न्यायबाहेक अरु हुनै सक्दैन ।’बजेटले सार्वजनिक रूपमा चर्चा गरिएजस्तो यथार्थवादी, व्यवहारिक हुन खोजिएको, सन्तुलन कायम गर्न नसकेको पनि श्रेष्ठको भनाइ थियो ।"
उत्पादन र रोजगारीका क्षेत्रको बजेट कटौती गरियो : भुसाल,"काठमाडौँ — एकीकृत समाजवादीका सांसद वेदुराम भुसालले बजेटमा घाटाको अनुपात बढेको तथा उत्पादन र रोजगारी सिर्जना गर्ने क्षेत्रमा बजेट कटौति गरिएको आरोप लगाएका छन् ।राष्ट्रिय सभाको बुधबारको बैठकमा बजेटमाथिको छलफलमा भाग लिँदै भुसालले लामो समय देखि घाटाको बजेट प्रस्तुत हुँदै आएको बताए । उनले अर्थमन्त्रीले मुलुकको यथार्थमा टेकेर बजेट ल्याएको भनेपनि घाटाको अनुपात बढेको बताए ।मुलुकको अर्थतन्त्रमा २५ प्रतिशतभन्दा बढी घाटा हुन नहुने भएपनि नेपाल ३० प्रतिशत घाटामा गइसकेको भुसालको भनाइ थियो । कृषि, उद्योग, पर्यटन, उर्जा लगायतका क्षेत्रमा बजेट कटौति गरेकै कारण उत्पादन र रोजगारी सिर्जनामा वृद्धि गर्ने कुरा सम्भव नहुने उनको भनाइ थियो ।‘धेरै वर्षदेखि हामीले घाटाको बजेट प्रस्तुत गर्दै आइरहेका छौँ । घाटाको बजेटको पनि अनुपातमा वृद्धि भएको छ । अर्थमन्त्रीले यथार्थपरक बजेट ल्याएको भन्नुभएको छ । तर घाटाको अनुपात बढेको देखिन्छ । अर्थतन्त्रमा २५ प्रतिशतभन्दा बढी घाटा हुनु हुँदैन भनिन्छ । तर हामी ३० प्रतिशतभन्दा बढी घाटामा गइसक्यौँ,' भुसालले भने, 'बजेटले गरेको उत्पाद र रोजगारी सिर्जनाको वृद्धि गर्ने कुरा पनि म सम्भव देख्दिनँ । किनभने रोजगारी सिर्जना गर्ने क्षेत्र कृषि, उद्योग, पर्यटन, ऊर्जा र श्रमका क्षेत्रमा अनुपातिक रुपमा बजेट घटेको छ । चालु वर्षको हिसाबले हेर्दापनि धेरै कम छ ।’उत्पादक क्षेत्रको बजेट कटौति गरेर अनुपात्दक क्षेत्रमा बजेट खन्याएको भन्दै भुसालले अर्थमन्त्रीको आलोचना पनि गरेका थिए ।"
त्रिविमा नेविसंघको तोडफोड : १ हप्तापछि पनि शिक्षा मन्त्रालय भन्छ- अध्ययन हुँदैछ,"काठमाडौँ — त्रिभुवन विश्वविद्यालयमा तोडफोड भएको एक सातापछि विज्ञप्ति जारी गर्दै शिक्षा मन्त्रालयले शिक्षामन्त्री रघुजी पन्त गृह प्रशासनको उच्च तहसँग परामर्शमा रहेको जनाएको छ । गत बुधबार सत्तारुढ नेविसंघबाट निर्वाचित स्ववियु अध्यक्षलगायतका पदाधिकारीले उपकुलपति खड्ग केसीको कार्यकक्षमा तोडफोड गरी क्षति पुर्‍याएका थिए ।त्रिवि कार्यकारी परिषद्ले दोषीलाई कारबाही गर्न प्रहरी वृत्त कीर्तिपुरमा उजुरी दिए पनि प्रहरीले अनुसन्धान प्रक्रिया अघि बढाएको छैन । प्रहरीले सार्वजनिक सम्पत्ति तोडफोड जस्तो आपराधिक घटनाको अनुसन्धान र कारबाही गर्न किटानी जाहेरी आवश्यक पर्ने भन्दै पन्छिँदै आएको छ ।शिक्षा मन्त्रालयका प्रवक्ता शिवकुमार सापकोटाले विज्ञप्ति जारी गरेर सहकुलपति तथा शिक्षामन्त्रीले घटना सूक्ष्म अध्ययन गरिरहेको जनाएका छन् । ‘मन्त्रीज्यू यस्तो अनुशासनहीन र गैरकानुनी कार्यमा संलग्न जोसुकै भए पनि गम्भीर अनुसन्धानबाट पहिचान गरी तिनलाई कानुनी कारबाहीको दायरामा ल्याउन गृह प्रशासनको उच्च तहसँग परामर्श गर्दै सम्बन्धित पदाधिकारीलाई आवश्यक अनुरोध गर्नु भएको छ,’ विज्ञप्तिमा भनिएको छ ।दोषी नेविसंघ कार्यकर्ताको गृहमन्त्री रमेश लेखकदेखि कांग्रेस सभपाति शेरबहादुर देउवाको संरक्षणमा रहेकाले कारबाहीको आशंका गरिएको छ । शिक्षा मन्त्रालयले भविष्यमा कुनै पनि विश्वविद्यालय तथा शैक्षिक संस्थामा यस्ता अप्रिय घटना हुन नदिने गरी सम्बन्धित पक्षबाट स्वतःस्फूर्त रूपमा सावधानीपूर्ण प्रत्यन गर्न पनि आग्रह गरेको छ । तोडफोडको घटनाप्रति ध्यानार्कषण भएको जनाउँदै मन्त्रालयले विश्वविद्यालयमा हिंसात्मक, गैरकानुनी र शैक्षिक क्यालेन्डरलाई बाधा पुर्‍याउने कार्य निन्दनीय र भर्त्सनायोग्य रहेको जनाएको छ ।"
भिजिट भिसा प्रकरणमा विपक्षी दलको अडान कायमै : प्रतिनिधिसभा बैठक बिहीबारसम्मका लागि स्थगित,"काठमाडौँ — भिजिट भिसा प्रकरणले प्रतिनिधिसभा बैठक निरन्तर अवरुद्ध भइरहेको छ । बुधबार पनि बैठक नै नबसी बिहीबारसम्मका लागि स्थगित गरिएको छ ।  १ बजेका लागि बोलाइएको बैठक केही बेरअघि संघीय संसद् सचिवालयले सूचना टाँस गरेर ३:१५ बजेका लागि सारिएको बताएको थियो ।तर उक्त समयमा पनि बैठक नबसेपछि संसद् सचिवालयले बिहीबार दिउँसो १ बजेसम्मका लागि प्रतिनिधिसभा बैठक स्थगित भएको जनाएको छ ।भिजिट भिसा प्रकरणलाई लिएर प्रतिनिधिसभाको चौथो बैठक अवरुद्ध भएको हो । यसअघि जेठ १३ र १४ का लागि बोलाइएका बैठकमा विपक्षी दलले अवरोध गरेका थिए । त्यस्तै भिजिट भिसा प्रकरणमा सत्तापक्ष र प्रतिपक्षीबीच सहमति नहुँदा प्रतिनिधिसभाको बैठक मंगलबार पनि अवरुद्ध भएको थियो । मंगलबारको बैठकमा गृहमन्त्रीलाई सम्बोधन गर्न दिने तर छानबिन समिति गठनको घोषणा हुनुपर्ने विपक्षी दलहरूको माग थियो ।तर, सत्तारूढ एमाले र कांग्रेसले भिजिट भिसा प्रकरणमा अख्तियार दुरुपयोग अनुसन्धान आयोगले अनुसन्धान गरिरहेकाले अर्को न्यायिक वा संसदीय छानबिन समिति गठन गर्न नसकिने अडान राखेपछि प्रतिनिधिसभा बैठक सूचना टाँसेर बुधबार १ बजेसम्मका लागि स्थगित गरिएको छ ।भिजिट भिसा प्रकरणमा विपक्षी दलहरू गृहमन्त्री रमेश लेखकले राजीनामा दिएर छानबिनमा सघाउनुपर्ने पुराने अडान दोहोर्‍याएका छन् । बुधबार दिउँसो संसद् भवनमा सभामुख देवराज घिमिरेले बोलाएको प्रमुख सचेतहरूको बैठकमा प्रमुख प्रतिपक्षी दल माओवादीले पुरानै अडान यथावत रहेको बताएको हो।बैठकमा सहभागी माओवादी प्रमुख सचेतक हितराज पाण्डेले सरकार पक्ष गृहमन्त्रीको राजीनामा र छानबिन समिति बनाउन दुवैमा तयार नभएपछि सहमति नभएको बताउँछन् । उनले भने, 'सरकारले यी दुवै कुरा नगरी सदन मात्र खुलाउने कुरा गरेपछि सहमति हुन सकेन । हामीले छानबिन समितिलाई सघाउन गृहमन्त्रीले मार्गप्रशस्त गर्नुपर्छ भनेका हौँ । हाम्रो मुख्य मुद्दा भनेको भिजिट भिसा सेटिङको स्वतन्त्र छानबिन होस् भन्ने हो ।' सरकार यी माग पूरा गर्न तयार नभए सदनमा अवरोध जारी रहने पनि पाण्डेले बताए ।"
भिजिट भिसा प्रकरण : प्रतिनिधिसभाको बैठक सूचना टाँसेर सारियो,"काठमाडौँ — भिजिट भिसा प्रकरणले प्रतिनिधिसभा बैठक निरन्तर अवरुद्ध भइरहेको छ । बुधबार १ बजेका लागि बोलाइएको बैठक केही बेरअघि संघीय संसद् सचिवालयले सूचना टाँस गरेर ३:१५ बजेका लागि सारिएको बताएको छ । तर ३:१५ भइसक्दा पनि बैठक बस्ने सुरसार भने छैन ।भिजिट भिसा प्रकरणमा सत्तापक्ष र प्रतिपक्षीबीच सहमति नहुँदा प्रतिनिधिसभाको बैठक मंगलबार पनि अवरुद्ध भएको थियो । मंगलबारको बैठकमा गृहमन्त्रीलाई सम्बोधन गर्न दिने तर छानबिन समिति गठनको घोषणा हुनुपर्ने विपक्षी दलहरूको माग थियो । तर, सत्तारूढ एमाले र कांग्रेसले भिजिट भिसा प्रकरणमा अख्तियार दुरुपयोग अनुसन्धान आयोगले अनुसन्धान गरिरहेकाले अर्को न्यायिक वा संसदीय छानबिन समिति गठन गर्न नसकिने अडान राखेपछि प्रतिनिधिसभा बैठक सूचना टाँसेर बुधबार १ बजेसम्मका लागि स्थगित गरिएको छ ।भिजिट भिसा प्रकरणलाई लिएर प्रतिनिधिसभाको तेस्रो बैठक अवरुद्ध भएको हो । यसअघि जेठ १३ र १४ का लागि बोलाइएका बैठकमा विपक्षी दलले अवरोध गरेका थिए ।भिजिट भिसा प्रकरणमा विपक्षी दलहरू गृहमन्त्री रमेश लेखकले राजीनामा दिएर छानबिनमा सघाउनुपर्ने पुराने अडान दोहोर्‍याएका छन् । बुधबार दिउँसो संसद् भवनमा सभामुख देवराज घिमिरेले बोलाएको प्रमुख सचेतहरूको बैठकमा प्रमुख प्रतिपक्षी दल माओवादीले पुरानै अडान यथावत रहेको बताएको हो।बैठकमा सहभागी माओवादी प्रमुख सचेतक हितराज पाण्डेले सरकार पक्ष गृहमन्त्रीको राजीनामा र छानबिन समिति बनाउन दुवैमा तयार नभएपछि सहमति नभएको बताउँछन् । उनले भने, 'सरकारले यी दुवै कुरा नगरी सदन मात्र खुलाउने कुरा गरेपछि सहमति हुन सकेन । हामीले छानबिन समितिलाई सघाउन गृहमन्त्रीले मार्गप्रशस्त गर्नुपर्छ भनेका हौँ । हाम्रो मुख्य मुद्दा भनेको भिजिट भिसा सेटिङको स्वतन्त्र छानबिन होस् भन्ने हो ।' सरकार यी माग पूरा गर्न तयार नभए सदनमा अवरोध जारी रहने पनि पाण्डेले बताए ।"
"भिजिट भिसा प्रकरणमा सरकार गम्भीर देखिएन, सदनमा अवरोध जारी रहन्छ : माओवादी","काठमाडौँ — भिजिट भिसा प्रकरणमा विपक्षी दलहरू गृहमन्त्री रमेश लेखकले राजीनामा दिएर छानबिनमा सघाउनुपर्ने पुराने अडान दोहोर्‍याएका छन् । बुधबार दिउँसो संसद् भवनमा सभामुख देवराज घिमिरेले बोलाएको प्रमुख सचेतहरूको बैठकमा प्रमुख प्रतिपक्षी दल माओवादीले पुरानै अडान यथावत रहेको बताएको हो।बैठकमा सहभागी माओवादी प्रमुख सचेतक हितराज पाण्डेले सरकार पक्ष गृहमन्त्रीको राजीनामा र छानबिन समिति बनाउन दुवैमा तयार नभएपछि सहमति नभएको बताउँछन् । उनले भने, 'सरकारले यी दुवै कुरा नगरी सदन मात्र खुलाउने कुरा गरेपछि सहमति हुन सकेन । हामीले छानबिन समितिलाई सघाउन गृहमन्त्रीले मार्गप्रशस्त गर्नुपर्छ भनेका हौँ । हाम्रो मुख्य मुद्दा भनेको भिजिट भिसा सेटिङको स्वतन्त्र छानबिन होस् भन्ने हो ।' सरकार यी माग पूरा गर्न तयार नभए सदनमा अवरोध जारी रहने पनि पाण्डेले बताए ।सभामुख घिमिरेले बोलाएको बैठकमा कानुनमन्त्री अजयकुमार चौरिसया, एमाले मुख्य सचेतक महेश बर्तौला, कांग्रेस प्रमुख सचेतक श्यामकुमार घिमिरे र माओवादी प्रमुख सचेतक हितराज पाण्डे थिए । विपक्षी दलहरूको अडानले मंगलबार संसद् बैठक बस्नै सकेन । बुधबार दिउँसो १ बजेका लागि बोलाइएको बैठक पनि अनिश्चित बनेको छ । तर १ घण्टा भन्दा बढी समय जाँदा पनि अघि बढेको छैन ।"
"तीनकुने प्रकरण : अदालतमा उपस्थितको बयान सकिएपछि थुनछेक बहस सुरु, मिश्र र जबरासहित ११ जना उपस्थित भएनन् अदालतमा","काठमाडौँ — गत चैत १५ गते काठमाडौंको तीनकुनेमा राजतन्त्र पक्षधरहरूको हिंसात्मक प्रदर्शनमा संलग्न भएको आरोपमा मुद्दा लागेकाहरुमध्ये अदालतमा उपस्थितहरुको बयान सकिएको छ । जिल्ला अदालत काठमाडौंका न्यायाधीश ध्रुवराज कार्कीको इजलास २६ मा बयान सकिएपछि अहिले थुनछेक बहस सुरू भएको जिल्ला अदालतका सूचना अधिकारी दीपककुमार श्रेष्ठले जानकारी दिए ।‘सरकारी वकिलको कार्यालयले प्रसाईँसहित ५० र ११ जनाको छुट्टाछुट्टै अभियोग पत्र बनाएर मुलुकी फौजदारी कार्यविधि संहिता, २०७४ को दफा ३२ बमोजिम ११ जेठमा मुद्दा दायर भएको थियो । त्यसमध्ये आपराधिक उपद्रव अन्तर्गत ११ जना यसअघि नै धरौटी माग गरेर छाडिएको छ । ५० जनामध्ये उपस्थितहरुको बयान सकिएर आजदेखि थुनछेक बहस सुरू भएको हो’, श्रेष्ठले भने,‘सरकारी वकिलले थुनछेक गरेपछि प्रतिवादी र वादीहरुले थुनछेक बयान दिनेछन् ।’उनका अनुसार ५० जनाविरूद्ध मुद्दा दायर भएपनि अदालतमा ३९ जना मात्रै उपस्थित भएका थिए । अहिले उपस्थितहरुको बयान सकेर थुनछेक बहस सुरु भएको छ ।राप्रपा वरिष्ठ उपाध्यक्ष रवीन्द्र मिश्र, राप्रपा महामन्त्री एवम् सांसद धवल शम्शेर राणा लगायत हाजिरी जमानीमा छुटेका ११ जना अहिले सम्पर्कमा छैनन् ।जिल्ला प्रहरी परिसर भद्रकाली काठमाडौंमा कार्यरत प्रहरी नायब उपरीक्षक प्रल्हाद कार्की, प्रहरी निरीक्षक वाङ्गेल लामा, पप्पुकुमार दास, प्रहरी वरिष्ठ नायब निरीक्षक विष्णु खतिवडा, विजय शाही, प्रहरी नायब निरीक्षक अर्जुन सेठ्ठी, प्रहरी वरिष्ठ हवल्दार विष्णु सापकोटासमेतको जाहेरीले नेपाल सरकार वादी र दुर्गा प्रसाईंसमेत ५० जनालाई प्रतिवादी बनाएर राजद्रोह, आपराधिक उपद्रव, कर्तव्य ज्यान, ज्यान मार्ने उद्योग र संगठीत अपराधमा मुद्दा दायर भएको थियो । हिंसात्मक प्रदर्शनमा संलग्न भएका उनी बाहेकका चार बालकविरुद्ध पनि बाल अदालतमा मुद्दा दायर गर्ने तयारी चलिरहेको छ ।नवराज सुवेदी नेतृत्वको ‘संयुक्त जनआन्दोलन समिति’ले तोकेका ‘जनकमाण्डर’ प्रसाईंको नेतृत्वमा आहृवान भएको तीनकुनेको प्रदर्शन हिंसात्मक हुँदा एभिन्युज टेलिभिजनका पत्रकार सुरेश रजक र कीर्तिपुर–४ का २९ वर्षीय सविन महर्जनको मृत्यु भएको थियो भने २० जना प्रहरीको गोली लागेर घाइते भएका थिए । गोली लागेका कोही पनि प्रदर्शनकारी थिएनन् ।गोली लागेर घाइते भएका ३ जना अझैपनि उपचारको क्रममा छन् । तीघ्रामा गोली लागेकी उदयपुरकी रेबिका खत्री, पेटमा गोली लागेका भोजपुरका डिल्लीप्रसाद लुइँटेल र पाखुरामा गोली लागेका काभ्रेका रामहरि (रिदम) श्रेष्ठको उपचारकै क्रममा छन । प्रदर्शनमा ५६ वटा घर, संस्था एवं कार्यालयमा भएको तोडफोड तथा आगजनी भएको प्रहरीको तथ्यांकमा छ । १५ निजी घर, ३७ निजी संस्था (दुई सञ्चार गृह, एउटा सुपर मार्केट, दुई अस्पताल, चार बैंक, दुई सहकारी, २० व्यवसाय, एक विद्यालय, दुई पार्टी कार्यालय र तीन कार्यालय), एक उद्योग, दुई प्रहरी कार्यालय र ट्राफिक आइल्यान्डमा क्षति पुगेको प्रहरीले जनाएको छ । प्रदर्शनका क्रममा भएको आगजनी र तोडफोडमा ६९ सवारीसाधनमा क्षति पुगेको थियो । त्यसमध्ये ६३ चारपांग्रे र ६ दुईपांग्रे सवारी छन् । सीसीटीभी लगायतका अन्य भौतिक चिजहरुमासमेत क्षति पुगेको प्रहरीले जनाएको छ।"
भिजिट भिसा प्रकरणबारे संसद्‌मा सबै प्रश्नको जवाफ दिन्छु : गृहमन्त्री लेखक,"काठमाडौँ — गृहमन्त्री रमेश लेखकले भिजिट भिसा प्रकरणबारे संसदमै जवाफ दिने बताएका छन् ।बुधबारको राज्य व्यवस्था तथा सुशासन समितिको बैठकमा सांसदहरुले भिजिट भिसा प्रकरणबारे गृहमन्त्री लेखकसँग प्रश्न गरेका थिए । जसमा समितिमा जवाफ दिँदा सबै सांसदहरुले जवाफ नपाउने भएकाले संसद्मै जवाफ दिने गरी व्यवस्था मिलाइदिन समिति सदस्यहरुसँग आग्रह गरे ।त्रिभुवन अन्तर्राष्ट्रिय विमानस्थल अध्यागमन कार्यालयका केही कर्मचारीहरुमाथि अख्तियार दुरुपयोग अनुसन्धान आयोगले गरिरहेको छानबिन गरिहरेको छ । जसबारेमा गृहमन्त्री रमेश लेखक पनि संलग्न रहेको अरोप लगाउँदै विपक्षी दलहरुले संसद् अवरुद्ध पार्दै आएका छन् ।मन्त्री लेखकले भने, ‘अहिले त्रिभुवन अन्तर्राष्ट्रिय विमानस्थल अध्यागमन कार्यालयका केही साथीहरु, कर्मचारीहरु र केहीमा अख्तियार दुरुपयोग अनुसन्धान आयोगले गरिरहेको छानबिन र तत्सम्बन्धमा भइरहेको विषयमा जिज्ञासा राख्नुभयो । यो जिज्ञासा यो समितिका मात्रै साथीहरुलाई मात्रै भएको भए यी जवाफ दिएर जान्थेँ । यो अरु साथीहरुलाई पनि यो जिज्ञासा भएकाले मेरो प्रार्थना के छ भने हाउसमा बोल्न पाउँ, यो उठेका सबै प्रश्नको जवाफ दिन्छु ।’गृहमन्त्री लेखकले संसदमा जवाफ दिँदा सबै सदस्यहरुको प्रश्नको जवाफ आउने र संसदमा सबै प्रश्नको जवाफ दिने बताए ।"
विगतमा कानुन बनाएरै जातीय विभेद गरेको कुरालाई राज्यले लुकाउन खोजिरहेको छ : सहमहामन्त्री परियार,"काठमाडौँ — नेपाली कांग्रेसका सहमहामन्त्री एवम् प्रतिनिधिसभा सदस्य जीवन परियारले अहिले पनि समाजमा जातीय भेदभाव र छुवाछूतजन्य व्यवहार हुनु विश्व समुदायमाझ नेपालका लागि लज्जाको विषय भएको बताएका छन् । उनले विभेदपूर्ण सोचकै कारण सरकारले दलित समुदायको अधिकारका लागि संविधानको मौलिक हकको व्यवस्थाबमोजिम कानुन निर्माण गरेर कार्यान्वयनका लागि चासो नदिएको आरोप लगाए ।बुधबार १९ औँ जातीय भेदभाव तथा छुवाछूत उन्मूलन दिवसको सन्दर्भमा राष्ट्रिय दलित आयोगले गरेको कार्यक्रममा बोल्दै सहमहामन्त्री परियारले संविधान कार्यान्वयन भएको दशक बित्दा पनि धारा ४० को व्यवस्था कार्यान्वयनका लागि कानुन निर्माण नभएको भन्दै त्यसका लागि अब धेरै ढिला गर्न नहुने बताए ।संसद्‌मा रहेका दलित समुदायका सांसदहरुले कानुन निर्माणका लागि पहल गरिरहेको, तर सरकारले चासो नदिएको उनको भनाइ थियो ।'विगतमा राज्यले कानुन बनाएरै जातीय विभेद र छुवाछूत गरेको थियो । त्यो कुरा अहिले कसैले लुकाउन सक्दैन,' उनले भने, 'एउटा समयमा राज्यले कानुनीरुपमै विभेद गरेपछि त्यसप्रति क्षमायाचनाका लागि पनि तयार हुनुपर्छ ।'सहमहामन्त्री परियारले सरकारले नीति तथा कार्यक्रम र बजेटबाट दलित समुदायको अधिकारका लागि कुनै पनि प्रबन्ध नगरेको भन्दै आक्रोश पोखे ।सरकारको कागजी घोषणाले मात्रै जातीय विभेद र छुवाछूत मेटाउन नसकिने उनको भनाइ थियो ।"
"खानीजन्य, नदीजन्य वस्तुहरु उत्खनन, निर्यात गर्ने व्यवस्था मिलाउँछौ : अर्थमन्त्री पौडेल","काठमाडौँ — अर्थमन्त्री विष्णु पौडेलले खानीजन्य वस्तु निर्यात गर्नेगरी सरकार अघि बढेको बताएका छन् । पूर्वाधार पत्रकार समाजले गरेको कार्यक्रममा उनले खानीजन्य र नदीजन्य निर्माण सामग्रीको उत्खनन गरेर उपयोग गर्ने मात्रै नभई निर्यात गर्नेसम्म सम्मको बजेटमा राखिएको बताउँदै त्यस्ता कार्यक्रमको प्रभावकारी कार्यन्वयन गरिने पनि बताएका हुन् ।अर्थमन्त्री पौडेलले निर्माण क्षेत्रमा नदीजन्य वस्तुहरुको अभाव हुन नदिने बताउँदै भने, 'वातावरणीय प्रभाव अध्ययनबाट उपयुक्त र आर्थिक दृष्टिले सम्भाव्य देखिएका खानीजन्य र नदीजन्य निर्माण सामग्री उत्खनन र प्रशोधन गरी आन्तरिक उपयोग गर्नेछौं । नेपालमा मात्रै नभई निर्यात गर्ने व्यवस्था मिलाउनेछौं ।'अर्थमन्त्री पौडेलले यस्तो बताएपनि बजेटमा राखेको कार्यक्रम अदालतको फैसला विपरीत रहेको भन्दै सर्वोच्च अदालतमा मुद्दा दर्ता भइसकेको छ । अधिवक्ता दिनेश त्रिपाठीले प्रधानमन्त्री–अर्थमन्त्रीलाई कारबाहीको माग राख्दै अवहेलना मुद्दा दर्ता गराएका छन् । अर्थमन्त्री पौडेलले जहिले पनि बजेटको विश्वसनियतामाथि प्रश्न उठ्दै आएको बताउँदै यसपाला बजेटको आकार बढाउनेभन्दा पनि यथार्थपरक बजेट ल्याइएका कारण विश्वसियतामाथि कसैले प्रश्न उठाउन नसकेको तर्क गरे । उनले पुँजीगत खर्चलाई बढाउने प्रयास गरिएको बताउँदै स्रोतको दुरुपयोग नहोस् भन्ने हिसाबले बजेट छुट्टाइएको बताए।अर्थमन्त्रीले ३ करोडभन्दा तलका आयोजनाहरु अब कसैले पनि बजेटमा राख्न हिम्मत नगर्ने बताउँदै बजेट अनुशासनका हिसाबले यो महत्त्वपूर्ण डिपार्चर रहेको दाबी गरे ।"
"न्यायपरिषद्‌को बैठक सकियो, आलमलाई सफाइ दिने न्यायाधीशमाथिको छलफल निरन्तर","काठमाडौँ — पूर्वमन्त्री तथा कांग्रेस नेता मोहम्मद आफताब आलमसहित चार जनालाई सफाइ दिने न्यायाधीशहरुमाथि छलफल गर्न बसेको न्यायपरिषद्‌को आकस्मिक बैठक सकिएको छ ।परिषद् स्रोतका अनुसार बिहान बसेको उक्त बैठकमा आलमको मुद्दामा फैसला गर्ने न्यायाधीशमाथि पनि छलफल भएको थियो । उच्च अदालतका न्यायाधीशहरू डा. खुसीप्रसाद थारु र अर्जुन महर्जनमाथि छानबिन हुनुपर्ने मागसहित केही दिनअघि न्याय परिषद्‌मा उजुरीसमेत परेको थियो । स्रोतका अनुसार यसबारे कुनै टुंगो नलागेको तर न्यायपरिषद्ले छलफललाई जारी राख्ने निर्णय भएको छ ।उच्च अदालत जनकपुर, अस्थायी इजलास वीरगन्जले सफाइ दिएपछि कांग्रेस पूर्वसांसद आफताब आलम छुटेका थिए । ललितपुरस्थितनख्खु कारागारमा रहेका आलमलाई बुधबार साँझ रिहा गरिएकोथियो ।रौतहटमा भएको बम विस्फोटका अभियुक्त मोहम्मद आलमलाई जिल्ला अदालत रौतहटको आदेशलाई उल्ट्याएर बुधबार उच्च अदालत जनकपुर, अस्थायी इजलास वीरगन्जले रिहा गर्न आदेश दिएको थियो । न्यायाधीशद्वय खुसीप्रसाद थारु र अर्जुन महर्जनको इजलासले बुधबार जिल्ला अदालतको फैसला उल्ट्याउँदै सफाइ दिएको हो ।जिल्ला अदालत रौतहटको आदेशविरुद्ध उनी उच्च अदालत जनकपुरको वीरगन्ज इजलासमा पुगेका थिए । उक्त इजलासले पनि जिल्ला अदालतको पुर्पक्षका लागि थुनामा राख्‍न दिएको आदेश सदर गरेको थियो ।रौतहटको राजपुरमा भएको घटनामा संलग्न रहेका कांग्रेस नेता आलमसहित चार जनालाई जिल्ला अदालत रौतहटले २०८१ वैशाखमा जन्मकैदको फैसला सुनाएको थियो । जन्मकैदको सजाय पाउनेहरूमा कांग्रेस नेता आलम, उनका भाइ मोहम्मद महताब आलम, शेख सराज र बद्री सहनी रहेका थिए ।"
त्रिवि उपकुलपति कार्यालय तोडफोड गर्नेलाई गृह प्रशासनकै संरक्षण,"काठमाडौँ — त्रिभुवन विश्वविद्यालय (त्रिवि) उपकुलपति कार्यालय तोडफोडमा संलग्नलाई अनुसन्धान र कारबाही प्रक्रिया अघि बढाउन प्रहरी उदासीन देखिएको छ । त्रिवि कार्यकारी परिषद्ले उपकुलपति कार्यालय तोडफोडमा संलग्नलाई कारबाही गरी क्षतिपूर्ति भराउन कीर्तिपुर प्रहरी वृत्तमा उजुरी दिए पनि किटानी जाहेरी नपरेको भन्दै प्रहरीले अनुसन्धान र कारबाही प्रक्रिया अघि बढाएको छैन । सत्तारूढ कांग्रेसनिकट नेविसंघका कार्यकर्ताले गत बुधबार प्रहरीकै सामुन्ने उपकुलपति खड्ग केसीको सचिवालयमा तोडफोड गरी सार्वजनिक सम्पत्तिमा क्षति पुर्‍याएका थिए ।दोषीहरू राजनीतिक संरक्षणमा रहेको र गृह प्रशासनसम्मै पहुँच देखिएपछि प्रहरीले किटानी जाहेरी आवश्यक पर्ने भन्दै अनुसन्धान र कारबाही प्रक्रिया रोकेर राखेको हो । कीर्तिपुर वृत्तका प्रहरी नायब उपरीक्षक राजबाबु महर्जनले अनुसन्धान र कारबाहीका लागि किटानी जाहेरी अनिवार्य भएकाले पठाउन त्रिविलाई पत्राचार गरिएको बताए । ‘अनुसन्धानमा सहयोग गर्नका लागि किटानी जाहेरी चाहिन्छ । अनुसन्धान गर्नुपर्छ भन्ने निवेदन दर्ता भएको थियो,’ उनले भने, ‘त्यसको जवाफमा जाहेरी माग गरेका छौं ।’तोडफोडमा संलग्नलाई कारबाही गर्न त्रिवि कार्यकारी परिषद्ले निर्णय गरी आइतबार कीर्तिपुर प्रहरी वृत्तमा उजुरी दिएको थियो । घटनामा संलग्नहरूको विवरण र सीसीटीभी फुटेजसहित उजुरी दिएको त्रिविले जनाएको छ । फौजदारी कानुनका जानकार अधिवक्ता सुवास आचार्य भने सरकारवादी मुद्दामा किटानी जाहेरी अनिवार्य नहुने बताए । ‘घटनाको सूचना पाएपछि प्रहरीले अनुसन्धान प्रक्रिया अघि बढाउन सक्छ । किटानी जाहेरी नै चाहिन्छ भन्ने हुँदैन,’ उनले भने, ‘कानुनले निषेध गरेको सार्वजनिक सम्पत्ति तोडफोडको सूचना पाउँदा पनि प्रहरीले कारबाही अघि नबढाएर जाहेरी चाहिन्छ भनेर बस्छ भने विधिको शासन र फौजदारी कानुनमा राजनीतिक वा गैरराजनीतिक प्रभाव परेको भन्ने बुझ्नुपर्छ ।’ घटनाको सूचना पाएपछि आफैंले जाहेरी बनाएर वा सिधै अनुसन्धान प्रतिवेदन तयार पारेर पनि प्रहरीले मुद्दा दर्ता गर्न सक्ने उनले जनाए । ‘सार्वजनिक सम्पत्तिमा क्षति पुगेको विषयमा पीडितबाहेक जसले जसरी पनि सूचना दिन सक्छ । लिखित, मौखिक वा विद्युतीय माध्यमबाट पनि सूचना दिन सक्ने व्यवस्था छ,’ अधिवक्ता आचार्यले भने, ‘सूचना/जानकारी पाएपछि प्रहरीले रेकर्ड गरेर जाहेरीको मस्यौदा तयारीअघि पीडितको मन्जुरी लिएर पनि अघि बढ्न सक्छ । सिधै प्रहरीले अनुसन्धान प्रतिवेदन खडा गरेर पनि मुद्दा उठान गर्न मिल्छ । प्रहरी कुनै पनि बहानामा पन्छिन चाहिँ मिल्दैन ।’ प्रहरीले सूचना नै नदिएको भए पनि उसले कारबाही र अनुसन्धान अघि बढाउनुपर्ने उनले जनाए ।शंकरदेव क्याम्पसका सहित विभिन्न क्याम्पसका नेविसंघबाट निर्वाचित स्ववियु पदाधिकारीले उपकुलपति केसीको सचिवालयमा तोडफोड गरी सार्वजनिक सम्पत्तिमा हानि–नोक्सानी पुर्‍याएका थिए । तोडफोडमा शंकरदेव क्याम्पसमा स्ववियु सचिव मदनराज उपाध्याय, सहसचिव भुवन ओझा, गजेन्द्र बम, लोकेश कुँवर, सविन भट्ट, सोनु साह, किशोर थापा र भोजराज भनिने नेविसंघका कार्यकर्ता संलग्न रहेको त्रिविले जनाएको छ । उपाध्याय र ओझालगायतको सिधा सम्पर्क र सम्बन्ध कांग्रेस सभापति शेरबहादुर देउवादेखि गृहमन्त्री रमेश लेखकसँग रहेकाले कारबाही प्रक्रिया प्रभावित बनेको नेविसंघको एक केन्द्रीय सदस्यले बताए । उपाध्याय तोडफोड अघि र पछि पनि नियमित गृहमन्त्रीसँग भेटघाटमा रहेको गृह मन्त्रालयका अधिकारीहरूको भनाइ छ । नेविसंघ केन्द्रीय समितिसहित केही क्याम्पसका स्ववियु अध्यक्षले तोडफोडप्रति असन्तुष्टि जनाउँदै कारबाही हुनुपर्ने माग राखेका छन् ।त्यस्तै पब्लिक युथ क्याम्पस स्ववियु अध्यक्ष सन्तोष श्रेष्ठ, सरस्वती क्याम्पसका स्ववियु अध्यक्ष मुस्कानराज गौतम, भक्तपुर क्याम्पसका स्ववियु अध्यक्ष पुकार पराजुली तोडफोडमा संलग्न थिए । पराजुलीबाहेक अन्य २०७९ मा भएको स्ववियु निर्वाचनमा निर्वाचित पदाधिकारी हुन् । यसपालि शंकरदेव, सरस्वती, पब्लिक युथ क्याम्पसमा निर्वाचन हुन सकेन । स्ववियु पदाधिकारीकै अवरोध र असहयोगका कारण निर्वाचन हुन नसकेको आरोप छ ।कैलाशकुट बहुमुखी क्याम्पस स्ववियु अध्यक्ष मुरारी गौतम, सानोठिमी क्याम्पसका विकल्प कार्की, राजेश तिमिल्सिना, कान्तिपुर कलेजका आँसु फुयाल, काभ्रे बहुमुखी क्याम्पसका रोहित पराजुली तोडफोडमा संलग्न रहेको त्रिविले जनाएको छ । उनीहरूले सामाजिक सञ्जाल फेसबुकमा भिडियो राख्दै तोडफोडको जिम्मेवारीसमेत लिएका छन् । उपाध्यक्ष, ओझा र श्रेष्ठले एकअर्कालाई सेयर गरेको फेसबुक पोस्टमा त्रिवि पदाधिकारीहरूमाथि तुच्छ शब्दसमेत प्रयोग गरिएको छ । ‘नालायक भ्रष्ट त्रिवि पदाधिकारीहरूको अराजकताविरुद्ध स्नातक तह प्रथम वर्षका विद्यार्थीहरूको भर्ना हुनुपर्छ भन्दै काठमाडौं भ्यालीभित्रका उपलब्ध नेविसंघ केन्द्रीय सदस्य, विभिन्न क्याम्पसका स्वतन्त्र विद्यार्थी युनियनका सभापति, पदाधिकारीलगायत सम्पूर्ण विद्यार्थीहरूसहित विज्ञप्ति बुझाउन जाँदा भीसीको निर्देशनमा प्रहरीले हस्तक्षेप गरी विद्यार्थीलाई चोट लगाएको हुनाले यसका विरुद्ध आमविद्यार्थीहरूलाई एकजुट भएर देशभरिबाट लाग्न अनुरोध गर्दछौं, साथै विद्यार्थीको पढ्न पाउने हक सुनिश्चित गर्न हाम्रो आन्दोलन जारी रहनेछ ।’त्रिवि पदाधिकारहरूका अनुसार तोडफोड घटनामा संलग्नहरूले गत माघमा नै रोकिएको स्नातक तह पहिलो वर्षको भर्ना खुलाउन दबाब दिँदै आएका छन् । स्ववियु निर्वाचनका कारण स्थगित गरिएको भर्ना पुनः खुलाउनुपर्ने उनीहरूको माग छ । सोही माग लिएर उपकुलपति कार्यालय पुगेको समूहले तोडफोड गरेको थियो । तीमध्ये कतिपयले भर्ना नखुलाए ज्यान मार्ने धम्की दिएको त्रिवि पदाधिकारीहरूको भनाइ छ । उपकुलपति केसीलगायत पदाधिकारीले भने त्रिविमा शैक्षिक क्यालेन्डरअनुसार स्थगित भएको भर्ना फेरि खुलाउन नसकिने बताउँदै आएका छन् । त्रिवि रजिस्ट्रार कार्यालयले भदौदेखि माघसम्म भर्ना भएका विद्यार्थीले परीक्षा आवेदन फारामसमेत बुझाइसकेकाले नयाँ विद्यार्थीलाई भर्ना खोल्न नसकिने जनाएको छ ।"
आलमलाई सफाइ दिने न्यायाधीशमाथि छलफलका लागि न्यायपरिषद्को आकस्मिक बैठक,"काठमाडौँ — पूर्वमन्त्री तथा कांग्रेस नेता मोहम्मद आफताब आलमसहित चार जनालाई सफाइ दिने न्यायाधीशहरुमाथि छलफल गर्न न्यायपरिषद्‌को आकस्मिक बैठक बस्दै छ । कानुनमन्त्री अजय चौरासियाले बैठक बस्दै गरेको पुष्टि गरे ।परिषद् स्रोतका अनुसार केही न्यायाधीश नियुक्तिको सिफारिस र आलमको मुद्दामा फैसला गर्ने न्यायाधिशमाथि पनि छलफल गर्ने एजेन्डा रहेको छ ।उच्च अदालतका न्यायाधीशहरू डा. खुसीप्रसाद थारु र अर्जुन महर्जनमाथि छानबिन हुनुपर्ने मागसहित केही दिनअघि न्याय परिषद्‌मा उजुरीसमेत परेको थियो । स्रोतका अनुसार यसबारे न्यायपरिषद्ले आन्तरिक रुपमा बुझिरहेको छ ।उच्च अदालत जनकपुर, अस्थायी इजलास वीरगन्जले सफाइ दिएपछि कांग्रेस पूर्वसांसद आफताब आलम छुटेका थिए । ललितपुरस्थितनख्खु कारागारमा रहेका आलमलाई बुधबार साँझ रिहा गरिएकोथियो ।रौतहटमा भएको बम विस्फोटका अभियुक्त मोहम्मद आलमलाई जिल्ला अदालत रौतहटको आदेशलाई उल्ट्याएर बुधबार उच्च अदालत जनकपुर, अस्थायी इजलास वीरगन्जले रिहा गर्न आदेश दिएको थियो । न्यायाधीशद्वय खुसीप्रसाद थारु र अर्जुन महर्जनको इजलासले बुधबार जिल्ला अदालतको फैसला उल्ट्याउँदै सफाइ दिएको हो ।जिल्ला अदालत रौतहटको आदेशविरुद्ध उनी उच्च अदालत जनकपुरको वीरगन्ज इजलासमा पुगेका थिए । उक्त इजलासले पनि जिल्ला अदालतको पुर्पक्षका लागि थुनामा राख्‍न दिएको आदेश सदर गरेको थियो ।रौतहटको राजपुरमा भएको घटनामा संलग्न रहेका कांग्रेस नेता आलमसहित चार जनालाई जिल्ला अदालत रौतहटले २०८१ वैशाखमा जन्मकैदको फैसला सुनाएको थियो । जन्मकैदको सजाय पाउनेहरूमा कांग्रेस नेता आलम, उनका भाइ मोहम्मद महताब आलम, शेख सराज र बद्री सहनी रहेका थिए ।"
"जात, थर वा जन्मले होइन, कर्म, विचार र योगदानले मूल्याङ्कन गरिने समाज बनाउनु छ : प्रधानमन्त्री ओली","काठमाडौँ — प्रधानमन्त्री केपी शर्मा ओलीले समभाव र समनताको विकास गर्दै जातीय छुवाछूत उन्मूलन गर्नुपर्ने बताएका छन्। उनले जात, थर वा जन्मले होइन, कर्म, विचार र योगदानले मूल्याङ्कन गरिने समाज बनाउनुपर्ने बताए।जातीय भेदभाव तथा छुवाछूत उन्मूलन राष्ट्रिय दिवसका अवसरमा सामाजिक सञ्जालबाट शुभकामना व्यक्त गर्दै प्रधानमन्त्री ओलीले जात, थर वा जन्मले होइन, कर्म, विचार र योगदानले मूल्याङ्कन गरिने समाज बनाउनुपर्ने बताएका छन्।“आमाले जात जन्माउँदिनन्, नवजात मानव जन्माउँछिन् । नवजात शिशु हिँड्न थालेपछि समाजले जात र थर सोध्न थाल्यो । मानवताभन्दा माथि कुनै जात छैन । रगत सबैको एउटै रङको हुन्छ । आँसु सबैको उस्तै वेदनाले बग्छ । हामीले जात, थर वा जन्मले होइन, कर्म, विचार र योगदानले मूल्याङ्कन गरिने समाज बनाउनु छ”, उनले भनेका छन्।"
"जातीय विभेद सामाजिक, नैतिक तथा मानवीय गरिमा विरुद्धको अपराध : राष्ट्रपति पौडेल","काठमाडौँ — राष्ट्रपति रामचन्द्र पौडेलले जातीय छुवाछूत तथा विभेदविरुद्ध दृढतापूर्वक उभिनुपर्ने बताएका छन्। जातीय भेदभाव तथा छुवाछूत उन्मूलन राष्ट्रिय दिवसका अवसरमा बुधबार शुभकामना सन्देश जारी गर्दै उनले जातीय विभेद सामाजिक, नैतिक तथा मानवीय गरिमा विरुद्धको अपराध भएको बताएका छन्।उनले सामाजिक जागरण र सबैमा समभावको विकास गर्न सबै जात–जाति र समुदायबीच आपसी सद्भाव, मेलमिलाप र सहयोगको भावना अभिवृद्धि गरी समतासहितको राष्ट्रिय एकतालाई सुदृढ बनाउन र जातीय छुवाछूत तथा विभेदविरूद्ध दृढतापूर्वक उभिदैँ लोकतान्त्रिक राज्य प्रणालीलाई सार्थक बनाउनुपर्नेमा जोड दिएका छन्।छुवाछूत तथा विभेदविरूद्ध लाग्न राष्ट्रपतिले सम्पूर्ण व्यक्ति, परिवार, समाज, तीनवटै तहका सरकारी निकाय, राजनीतिक दल, राष्ट्रिय तथा अन्तरराष्ट्रिय गैरसरकारी सङ्घसंस्था, नागरिक समाज र सञ्चारकर्मीलाई अझ बढी संवेदनशील हुन आह्वान समेत गरेका छन्।'नेपालको संविधानमा बहुजातीय, बहुभाषिक, बहुधार्मिक, बहुसांस्कृतिक तथा भौगोलिक विविधतायुक्त विशेषतालाई आत्मसात् गरी विविधताबीचको एकता, सामाजिक सांस्कृतिक ऐक्यबद्धता, सहिष्णुता र सद्भावलाई संरक्षण एवं प्रवद्र्धन गर्दै वर्गीय, जातीय, क्षेत्रीय, भाषिक, धार्मिक, लैङ्गिक विभेद र सबै प्रकारका जातीय छुवाछूतको अन्त्य गरी आर्थिक समानता, समृद्धि र सामाजिक न्याय सुनिश्चित गर्न समानुपातिक समावेशी र सहभागितामूलक सिद्धान्तका आधारमा समतामूलक समाजको निर्माण गर्ने सङ्कल्प गरिएको छ,' राष्ट्रपति पौडेलले सन्देशमा भनेका छन्।सोच, शैली, प्रथा एवं सामाजिक प्रचलन तथा व्यवहारमा सकारात्मक परिवर्तन ल्याई आपसी एकता, मेलमिलाप तथा सद्भावको अभिवृद्धिबाट सामाजिक व्यवहारमा रहेको जातीय भेदभाव तथा छुवाछूतजन्यलाई घटाउन सकिने विचार व्यक्त गर्दै राष्ट्रपति पौडेलले सन्देशमा जातीय भेदभाव तथा छुवाछूत उन्मूलन राष्ट्रिय दिवसबाट सुसंस्कृत र छुवाछूतरहित समतामूलक समृद्ध राष्ट्र निर्माण गर्न सबैलाई प्रेरणा मिलोस् भन्ने शुभकामना व्यक्त गरेका छन्।विसं २०६३ जेठ २१ गते सरकारले मुलुकलाई ‘जातीय छुवाछूत मुक्त राष्ट्र’ घोषणा गरेको दिनको स्मरणमा प्रत्येक वर्ष जेठ २१ गतेलाई ‘जातीय भेदभाव तथा छुवाछूत उन्मूलन दिवस’का रूपमा मनाउने गरिएको छ।"
दलित समुदायमाथिको अन्याय अन्त्य गर्न न्याय प्रणालीलाई प्रभावकारी बनाउन माग,"काठमाडौँ — दलित समुदायले अझै पनि जातीय भेदभाव, छुवाछुत, हिंसा र दण्डहीनताको दुष्चक्र भोगिरहेका भन्दै दलित अधिकारसम्बन्धी अध्ययन अनुसन्धान गर्दै आएको संस्था डिग्निटी इनिसिएटिभले त्यस्तो अन्याय र अत्याचारको अन्त्य गर्न न्याय प्रणालीलाई प्रभावकारी बनाउन माग गरेको छ ।जातीय भेदभाव तथा छुवाछुत उन्मूलन राष्ट्रिय दिवसको सन्दर्भमा बुधबार एक संक्षिप्त नीतिपत्र समेत सार्वजनिक गर्दै उक्त संस्थाले नेपालको संविधान, कानुन र नीतिगत संरचनाले यस्ता विभेदलाई निषेध गरेको भएपनि व्यवहारमा भने दलित समुदायले न्यूनतम न्याय पाउन समेत संघर्ष गर्नुपरेको जनाएको छ ।‘नेपालको कुल जनसंख्याको १३.४ प्रतिशत अर्थात् करिब ३९ लाख दलित छन् । तर सरकारी तहमै उनीहरूको प्रतिनिधित्व अत्यन्त न्यून छ – संघीय संसद्मा ७.१८ प्रतिशत, प्रदेशसभामा ५.४५ प्रतिशत, निजामती सेवामा २.३७ प्रतिशत मात्र दलित छन् । सर्वोच्च अदालतमा आजसम्म कुनै दलित न्यायाधीश छैनन्,’ उक्त संस्थाले भनेको छ ।डिग्निटी इनिसिएटिभका अध्यक्ष रुप सुनारले सदियौंदेखि कायम दलित समुदायमाथिको अन्याय अन्त्य गर्न न्याय प्रणालीलाई प्रभावकारी बनाउन माग पनि गरे ।‘दलित समुदायलाई न्याय प्राप्तिका लागि प्रभावकारी, समानुपातिक र संवेदनशील प्रणाली आवश्यक छ । कानुन बनाउने मात्र होइन, कार्यान्वयन गर्ने प्रणाली सुधार नगरेसम्म दलित समुदायले न्याय अनुभूति गर्न सक्दैनन्,’ उनले भने, ‘सबै नेपाली नागरिकको समान अधिकार सुनिश्चित गर्न राज्यका सबै तहमा जातीय विभेद र छुवाछुतविरुद्ध शून्य सहनशीलताको नीति लागू गर्न जरुरी छ ।’शिक्षा, स्वास्थ्य, रोजगारी, भूमि स्वामित्व, राजनीतिक पहुँचलगायतका सूचकहरूमा दलितहरू अन्य समुदायको तुलनामा धेरै पछाडि रहेको तथ्यांकले देखाएका छन् । ‘दलित समुदायको साक्षरता दर ६७.२ प्रतिशतमा सीमित छ, तराईका २७.५ प्रतिशत दलित बालबालिकाले त कहिल्यै विद्यालयको मुखसमेत देखेका छैनन्,’ नीतिपत्रमा भनिएको छ ।डिग्निटी इनिसियटिभका सचिव रेशम विश्वकर्माले बुधबार प्रेस विज्ञप्ति जारी गर्दै विगतमा राजनीतिक परिवर्तनका प्रत्येक चरणमा दलित समुदायको उल्लेख्य सहभागिता रहे पनि उनीहरूले त्यसको उचित मूल्य नपाएको दाबी गरेका छन् । नेपाललाई छुवाछूतमुक्त राष्ट्र घोषणा गरिएको १९ वर्ष बितिसक्दा अझैपनि सार्वजनिक ठाउँ, मन्दिर, होटल, पसल, धारापोखरी, पूजाआजा जस्ता ठाउँमा उनीहरूमाथिको निषेध निरन्तर रहेको अध्ययनको निष्कर्ष छ ।‘यस्ता घटनामा कानुनी प्रक्रिया अपनाउन खोज्दा पीडितमाथि समाजकै विभिन्न तहबाट दबाब, धाकधम्की र अपमान सहनुपर्ने बाध्यता देखिएको छ । कतिपय घटनामा त मुद्दा दर्ता हुनुअघि नै मिलापत्र गराउन दबाब दिने प्रवृत्तिले पनि न्याय प्रक्रियामा अवरोध पुर्‍याएको छ,’ उक्त नीतिपत्रमा उल्लेख छ ।नीतिपत्रमार्फत् तथ्यांकहरूको विश्लेषण गर्दै डिग्निटीले दलित समुदायमाथि हुने जातीय भेदभाव, छुवाछुत, हिंसा र दमनका घटनामा तत्काल, निष्पक्ष र प्रभावकारी अनुसन्धान र कारबाहीको सुनिश्चितता गर्न माग गरेको छ ।त्यस्तै, प्रहरी, सरकारी वकिल र न्यायालयका पदाधिकारीहरूलाई जातीय विभेदविरुद्धको कानुनी व्यवस्था र पीडित–मैत्री व्यवहारसम्बन्धी प्रशिक्षण प्रदान गर्न र अन्तरजातीय विवाहको विरोधमा गरिने हिंसा र सामाजिक बहिष्कारलाई शून्य सहनशीलतामार्फत् कडा कारबाहीको व्यवस्था गर्न माग गरेको छ।त्यस्तै, दलित समुदायको न्यायमा पहुँच सुनिश्चित गर्न प्रत्येक जिल्लामा दलित कानुनी सहायता केन्द्र स्थापना गर्न, डिजिटल माध्यममा फैलिरहेको जातीय घृणाविरुद्ध कडा अनुगमन र कारबाही प्रणाली लागू गर्न तथा दलित महिलामाथि हुने यौन हिंसा र विभेदका घटनामा विशेष ध्यान दिई अनुसन्धान, अभियोजन र पीडित संरक्षण प्रणाली मजबुत बनाउन माग गरेको छ ।"
कोशी प्रदेशका केही स्थानमा भारी वर्षा हुने पूर्वानुमान,"काठमाडौँ — हाल देशका पश्चिम र मध्य भागमा पश्चिमी तथा स्थानीय वायुको प्रभाव रहेको छ भने कोशी प्रदेशका अधिकांश भागमा मनसुनी वायुको प्रभाव रहेको जल तथा मौसम पूर्वानुमान महाशाखाले जनाएको छ ।आज दिउँसो देशभर आंशिकदेखि साधारणतया बदली हुने छ । कोशी, गण्डकी, लुम्बिनी र सुदूरपश्चिम प्रदेशका केही स्थान र बाँकी प्रदेशका एकदुई स्थानमा मेघगर्जन र चट्याङसहित हल्कादेखि मध्यम वर्षा हुनसक्ने छ । महाशाखाका अनुसार कोशी प्रदेशका एक–दुई स्थानमा भारी वर्षाकोे सम्भावना छ । देशको उच्चपहाडी तथा हिमाली भागका केही स्थानमा हल्का वर्षा र हिमपात हुनसक्ने छ ।त्यसैगरी, आज राति कोशी, मधेश, बागमती, गण्डकी र लुम्बिनी प्रदेशलगायत देशका पहाडी भागमा आंशिकदेखि साधारणतया बदली रही बाँकी भागमा मौसम सफा रहने छ । कोशी, मधेश, बागमती, गण्डकी र लुम्बिनी प्रदेशका केही स्थान तथा बाँकी प्रदेशका पहाडी भागका एकदुई स्थानमा मेघगर्जन र चट्याङसहित हल्कादेखि मध्यम वर्षाको सम्भावना छ ।कोशी र मधेस प्रदेशका एकदुई स्थानमा भारी वर्षाको सम्भावना छ । कोशी, बागमती र गण्डकी प्रदेशका उच्चपहाडी तथा हिमाली भागका केही स्थानमा हल्का वर्षा र हिमपातको सम्भावना छ ।"
जातीय भेदभाव तथा छुवाछुत उन्मूलन राष्ट्रिय दिवस मनाइँदै,"काठमाडौँ — आज जातीय भेदभाव तथा छुवाछुत उन्मूलन राष्ट्रिय दिवस मनाइँदैछ । नेपालमा दलित समुदायमाथि हजारौँ वर्ष पहिलेदेखि हुँदै आएको जातीय भेदभाव तथा छुवाछूत प्रथाको अन्त्य गर्ने प्रणसहित २०६३ साल जेठ २१ गते तत्कालीन व्यवस्थापिका संसद्ले ‘छुवाछूतमुक्त राष्ट्र’ घोषणा गरेको थियो ।उक्त दिनको स्मरणमा त्यसयता नेपालमा हरेक वर्ष जेठ २१ मा जातीय भेदभाव तथा छुवाछुत उन्मूलन राष्ट्रिय दिवस मनाउने गरिएको छ ।दिवसको अवसरमा राष्ट्रिय दलित आयोग र सामाजिक संघसंस्था, राजनीतिक दलका भातृ संस्थाहरू र दलित अधिकारकर्मीहरुको अगुवाईमा देशभरि विभिन्न्न कार्यक्रमहरू हुँदैछन् । दिवसको अवसरमा बुधबार राष्ट्रिय दलित आयोगले काठमाडौँमा राष्ट्रिय सभाका अध्यक्ष नारायण दाहालको प्रमुख आतिथ्यतामा विशेष कार्यक्रम गर्दैछ ।नेपाली कांग्रेसको दलित समन्वय तथा सहजीकरण विभागले पनि सानेपास्थित केन्द्रीय कार्यालयमा अन्तरक्रिया कार्यक्रमको आयोजना गरेको छ । कार्यक्रममा सभापति शेरबहादुर देउवासहित नेताहरूले सम्बोधन गर्ने छन् । त्यस्तै, नेकपा माओवादी केन्द्रनिकट नेपाल दलित मुक्ति मोर्चाले पनि विशेष कार्यक्रमको आयोजना गरी दिवस मनाउँदैछ ।सरकारले जातीय विभेद र छुवाछूत अन्त्यको घोषणा गरेपनि समाजमा दलित समुदायमाथि अझै पनि विभेद र बहिष्करण भोग्दै आएका छन्।"
"नेप्सेमा झन्डै १२ अंकको गिरावट, कारोबार रकम पनि घट्यो","काठमाडौँ — सेयर कारोबार मापक नेप्से परिसूचक बुधबार ११.९७ अंकले घटेर बन्द भएको छ । अघिल्लो दिनको तुलनामा ०.६५ प्रतिशतले घट्दा समग्र नेप्से २ हजार ६ सय ४६.९५ बिन्दुमा पुगेर बन्द भएको छ ।मंगलबार ३५ अंकले घटेर बन्द भएको नेप्सेमा बुधबार पनि दोहोरो अंकको गिरावट आएको हो । मंगलबार करिब ३६ अंकले घटेको नेप्सेमा बुधबार पनि दोहोरो अंकको गिरावट भएको हो ।खासगरी गभर्नरको नियुक्ति र त्यसलगतै जारी मौद्रिक नीतिको तेस्रो त्रैमासिक समीक्षामा सेयर धितो कर्जाको जोखिम भार १५० प्रतिशतबाट घटाएर १ सय प्रतिशत कायमलगायत व्यवस्था गरिएको थियो ।यो व्यवस्थाले लगानीकर्ताको आत्मविश्वास बढ्ने भएकाले सेयर बजारमा सकारात्मक प्रभाव पार्ने अपेक्षा गरिएको थियो । तर, त्यसको सकारात्मक असर सेयर बजारमा देखिएको छैन । मौद्रिक नीतिको समीक्षा जारी भएपछिका अधिकांश दिन नेप्से घटेको छ भने बढेको दिन पनि वृद्धिदर निकै कम छ ।बजारलाई आवश्यक अपेक्षित उत्साह अझै प्राप्त हुन नसकेकाले लगानीकर्ताले अझै लगानी विस्तारका हिम्मत गर्न नसकेको, उनीहरू पर्ख र हेरको अवस्थामा रहेको जानकारहरू बताउँछन् । बुधबार कारोबारमा आएकामध्ये ६६ कम्पनीको सेयर मूल्य बढ्यो भने १८१ वटाको घट्यो र १ वटा कम्पनीको स्थिर रह्यो ।५९ हजार १ सय ३० पटकको सेयर कारोबारमा १ करोड ३७ लाख ८२ हजार ४६८ कित्ता सेयर किनबेच भए । ती किनबेचमा ५ अर्ब १६ करोड ३३ लाख रुपैयाँ बराबरको कारोबार भएको छ । अघिल्लो दिनको तुलनामा कारोबार रकम पनि घटेको हो । मंगलबार सेयर बजारमा ६ अर्ब ६७ करोड ९५ लाख रुपैयाँ बराबरको कारोबार भएको थियो । नेप्सेसँगै कारोबार रकम पनि घट्नुले लगानीकर्तामा आत्मविश्वासमा कमी आएको पुष्टि हुने सेयर ब्रोकर बताउँछन् ।बुधबार कारोबारमा आएका १३ उपसमूहमध्ये सामूहिक लगानी कोष र व्यापारबाहेक सबैको परिसूचक घटे । सामूहिक लगानी कोष उपसमूहको परिसूचक ०.०८ र व्यापारको २१.०९ अंकले बढे । सेयर बजार बढ्न नसके पनि सेयर धितोमा कर्जा लिने प्रवृत्ति ह्वात्तै बढेको तथ्यांकले देखाएको छ ।"
जेठ पहिलो सातासम्म कर्णाली सरकारको खर्च ३५ प्रतिशत मात्र,"वीरेन्द्रनगर — जेठ पहिलो सातासम्म कर्णाली प्रदेश सरकारको खर्च ३५ प्रतिशत मात्र भएको छ । चालु आर्थिक वर्ष २०८१/८२ को साउनदेखि जेठ १० सम्म कर्णाली प्रदेशको खर्च प्रगति ३५.२८ प्रतिशत छ । गत वर्ष यो समयमा ३०.६७ प्रतिशत खर्च थियो ।सरकारले यस वर्ष ११ अर्ब ८ करोड १७ लाख ८५ हजार खर्च गरेको छ । जेठ १० सम्म कर्णाली प्रदेश सरकारको खर्च प्रगति ३५ प्रतिशत हाराहारी भएको प्रदेश कोष तथा लेखा नियन्त्रण कार्यालयका सूचना अधिकारी एवं वरिष्ठ लेखा अधिकृत दीपेन्द्र मगरातीले जनाए । कर्णालीको चालु आर्थिक वर्षको बजेट ३१ अर्ब ४१ करोड ४१ हजार थियो ।मन्त्रालयतर्फ सबैभन्दा बढी खर्च गर्ने आर्थिक मामिला तथा योजना मन्त्रालय छ । यस मन्त्रालयले ५८.५४ प्रतिशत खर्च प्रगति गरेको छ । यो मन्त्रालयको बजेट १७ करोड ५३ लाख ५५ हजार थियो । १० करोड २६ लाख ५५ हजार खर्च गरेको प्रदेश लेखा नियन्त्रण कार्यालयले जनाएको छ ।आर्थिक मामिलापछि सामाजिक विकास मन्त्रालयको खर्च प्रगति बढी छ । कुल बजेट ५ अर्ब ७१ करोड ९४ लाख ८५ हजार रहेकोमा दुई अर्ब ५४ करोड ८८ लाख ५८ हजार खर्च भएको छ । ४४.५६ प्रतिशत प्रगति मन्त्रालयको छ ।यस्तै विकास बजेट रहेको भौतिक पूर्वाधार विकास मन्त्रालयको बजेट खर्च ३० प्रतिशत छ । मुख्यमन्त्री तथा मन्त्रिपरिषद्को कार्यालयले ३६.१२ प्रतिशत खर्च गरेको छ भने आन्तरिक मामिला तथा कानुन मन्त्रालयले सबैभन्दा कम १८.८४ प्रतिशत खर्च गरेको छ ।उद्योग, पर्यटन, वन तथा वातावरण मन्त्रालयको ३६.५३ प्रतिशत, जलस्रोत तथा ऊर्जा विकास मन्त्रालयको ३२.०६ प्रतिशत, भूमि व्यवस्था, कृषि तथा सहकारी मन्त्रालयको ३६.८७ प्रतिशत खर्च भएको छ । जेठ र असारमा बढी खर्च हुने भएकाले प्रदेशको खर्च ५० देखि ६० प्रतिशतसम्म पुग्ने लेखा अधिकृत मगरातीको अनुमान छ । ‘प्रदेशको खर्चको अवस्था सन्तोषजनक नभए पनि सुधारात्मक छ । आगामी वर्षमा खर्च प्रगति बढ्ने देखिन्छ,’ उनले भने ।प्रतिपक्षी दल माओवादीले भने दिइएको बजेट पनि खर्च गर्न नसकी प्रदेश सरकारको गति सुस्त रहेको आरोप लगाएको छ । पूर्वमन्त्रीसमेत रहेका माओवादीका प्रमुख सचेतक कृष्णबहादुर जिसीले सरकारले बजेट खर्च गर्न नसकेको र योजना सम्पन्न हुन लागेका योजनामा बजेट नदिएर अलपत्र पार्ने काम गरेको दाबी गरे ।‘उपभोक्तालाई कामको जिम्मा नदिएको, समयमा ठेक्का लगाउन नसकेको र खर्च गर्ने कार्यविधि बनाउन सकेको छैन,’ उनले भने, ‘जसका कारण प्रदेश सरकारको खर्च प्रगति बढ्न सकेन । सरकारले बर्सेनि बजेट खर्च गर्न नसक्दा जनताले चाहेको विकास हुन सकेको छैन ।’ बर्सेनि खर्च गर्ने दरमा सुधार आउन नसक्नु दुःखद भएको कांग्रेसका कर्णाली प्रदेशसभा सदस्य एवं पूर्वआर्थिक मामिला तथा योजनामन्त्री वेदराज सिंहले बताए ।सरकारले खर्च मापदण्ड तथा कार्यविधि बनाउन ढिलाइ गरेकाले बजेट खर्च हुन नसकेको उनको भनाइ छ । बर्सेनि दिइएको बजेट खर्च गर्न नसक्ने अनि बजेट कम भयो भनेर बोल्नुको कुनै औचित्य नभएको उनले बताए । सरकारले खर्च मापदण्ड तथा कार्यविधि बनाएर काम गर्न सके मात्र खर्च प्रगति बढ्ने उनले जनाए ।"
करको बोझले धराशायी स्विच-सकेट उद्योग,"विराटनगर — मुलुकभर सञ्चालनमा रहेका स्विच र सकेट उत्पादन गर्ने ५० भन्दा बढी उद्योग बन्द हुने संघारमा पुगेका छन् । सरकारले तयारी वस्तुमा शून्य भन्सार (कस्टम ड्युटी) कायम राखेका कारण र कच्चापदार्थमा १५ प्रतिशत भन्सार शुल्कसहित थप १५ प्रतिशत उपभोग कर (एक्साइज ड्युटी) लगाएकाले स्वदेशी उत्पादनको लागत अत्यधिक भएको उद्योगीहरूको गुनासो छ ।उत्पादन खर्च बढ्दा बजारमा प्रतिस्पर्धा गर्न नसक्ने अवस्था आएको उनीहरूको भनाइ छ ।चीन र भारतबाट आयातित तयारी स्विच–सकेट तुलनात्मक रूपमा सस्तो पर्दै आएको उद्योगी बताउँछन् । भारतबाट वार्षिक ७ अर्ब रुपैयाँभन्दा बढी र चीनबाट ३ अर्ब रुपैयाँभन्दा बढी मूल्यका स्विच–सकेट आयात भइरहेका छन् । यही कारणले गर्दा स्वदेशी उत्पादन बजार प्रतिस्पर्धाबाट क्रमशः बाहिरिँदै गएको छ । स्वदेशमै उत्पादन गर्दा कच्चापदार्थमा ३० प्रतिशतभन्दा बढी कर तिर्नुपर्ने बाध्यता छ, जब कि तयारी सामग्री आयात गर्दा भन्सार शुल्क नै नलाग्ने व्यवस्था छ ।असमान कर संरचनाका कारण स्वदेशी उद्योगहरू बन्द हुने संकटमा परेका हुन् । ‘हालसम्म झन्डै ५० वटा उद्योग बन्द हुने स्थितिमा पुगिसकेका छन् । उत्पादन घट्दो छ, बजार गुम्दै छ र कामदारहरूलाई हटाउनुपर्ने अवस्था आउँदै छ,’ अन्नपूर्ण इलेक्ट्रिक्सका सञ्चालक तथा उद्योगी अरुण राठी भन्छन्, ‘करिब ५ हजारभन्दा बढी मजदुर र कर्मचारी बेरोजगार हुने खतरा बढेको छ ।’एकातिर सरकारले ‘नेपालमै उत्पादन गरौं’ भन्ने नारा दिन्छ, अर्कोतिर स्वदेशी उत्पादनमै बाधा पुर्‍याउने किसिमको कर संरचना बनाएको उद्योगीहरूको गुनासो छ । स्वदेशी उद्योगलाई जोगाउनुपर्ने माग राख्दै बजेट आउनुअघि नै उद्योगीहरूले अर्थमन्त्री विष्णु पौडेल र प्रधानमन्त्रीका आर्थिक सल्लाहकार युवराज खतिवडासित भेट गरीसमस्या अवगत गराएका थिए । ‘उहाँहरूले आवश्यक सुधार गर्ने आश्वासन पनि दिनुभएको थियो,’, राठी भन्छन्, ‘तर बजेटले फेरि पनि हामीलाई निराश पार्‍यो ।’"
धुलो दूध र बटर स्टक रहेको बहानामा किसानको दूध संकलनमा कडाइ गर्दै डीडीसी,"काठमाडौँ — धुलो दूध र बटर स्टक बढेको भन्दै सरकारी दुग्ध विकास संस्थान (डीडीसी) ले किसानबाट दूध संकलनमा कडाइ गरेको छ । कन्भर्सन गरिएको धुलो दूध र बटर राख्ने ठाउँ नभएको र बिक्री नहुँदा किसानको बक्यौता बढेको भन्दै काठमाडौं दुग्ध वितरण आयोजनाले दूध संकलन कम गर्न चिस्यान केन्द्रलाई पत्र पठाएको छ ।नियमित दूध दिने संघसंस्थाबाहेक अन्यबाट दूध नकिन्न र खरिद गरे चिस्यान केन्द्र इन्चार्ज नै जिम्मेवार हुनेसमेत उसले चेतावनी दिएको छ ।‘मौज्दात अत्यधिक हुँदा ५ महिनादेखि किसानको दूध खरिदबापतको भुक्तानी दिन सकिएको छैन । त्यसलाई दृष्टिगत गर्दै चिस्यान केन्द्रमा दैनिक संकलन हुने कच्चा दूध परिमाणमा न्यूनीकरण गर्दै नियमित दूध दिने संस्था र फर्मबाट संकलन गर्न जानकारी गराइन्छ,’ काठमाडौं दुग्ध वितरण आयोजनाले सबै चिस्यान केन्द्रलाई पठाएको पत्रमा भनिएको छ, ‘दूध संस्थानको मापदण्डअनुसार मात्रै संकलन गर्नू । पत्रअनुसार दूध संकलन नगरे त्यसमा चिस्यान सेन्टर इन्चार्जको जिम्मेवारी रहनेछ ।’आयोजनाले जेठ ११ मा पत्र पठाएपछि चिस्यान केन्द्रले दूध संकलन घटाएका छन् । यसअघि काठमाडौं उपत्यकामा दिनको ५८ हजारदेखि ६० हजार लिटर दूध संकलन हुन्थ्यो । अहिले घटेर ४६ हजारदेखि ५४ हजार लिटर मात्रै संकलन भइरहेको आयोजना प्रमुख इन्द्रभूषण कुमार यादवले जनाए । ‘किसानलाई तिर्नुपर्ने बक्यौता रकम १ अर्ब २ करोडभन्दा बढी भइसकेको छ । धुलो दूध ८ सय ८० टन र बटर ७ सय २८ टन मौज्दात छ,’ उनले भने, ‘स्टक धेरै भएकाले संकलनमा सावधानी अपनाएका हौं । दूध खरिदको कोटा लगाउन केन्द्रीय कार्यालयलाई पत्र पठाएका छौं ।’दूध संकलनमा डीडीसीले नियन्त्रणको नीति लिएपछि मिल्क होलिडेको सम्भावना बढेको किसान बताउँछन् । ‘उत्पादन बढाऊ भन्ने तर उत्पादन भएको दूध राज्यले नै नकिने किसानले कहाँ गएर बेच्ने ? सीमित संस्थाबाट खरिद गर्ने आयोजना र चिस्यान केन्द्रको निर्णय सिन्डिकेटबाट प्रेरित देखिन्छ,’ कृषक समूह महासंघ नेपालका संस्थापक अध्यक्ष उद्धव अधिकारीले भने, ‘किसानले उत्पादन गरेको दूध किन्नु राज्यको दायित्व हो । मौज्दात बढे निर्यातमा जोड दिनुपर्छ । तर संकलन खरिद नै नगर्नु गलत हो ।’ बक्यौता रकम पनि तत्काल भुक्तानी गर्नुपर्ने अधिकारीको भनाइ छ । राज्यकै संस्थानले दूध नकिन्दा त्यसको सिको डेरी उद्योगले पनि गर्ने उनले जनाए ।कृषि तथा पशुपन्छी विकासमन्त्री रामनाथ अधिकारीका अनुसार किसानको बक्यौता करिब ५ अर्ब छ । यसमध्ये डीडीसीको करिब १ अर्ब रुपैयाँ रहेको उनले बताए ।‘किसानलाई भुक्तानी गर्नुपर्ने रकम ४ देखि ५ अर्ब बाँकी छ । त्यसमध्ये डीडीसीको करिब १ अर्ब छ । हामी जिम्मेवारीबाट पन्छिन मिल्दैन, सबै उद्योगी व्यवसायीले इमानदार बन्न जरुरी छ,’ मंगलबार डेरी उद्योग संघको वार्षिक साधारणसभामा मन्त्री अधिकारीले भने, ‘साना किसानले परिवार चलाउन दुई वटा भैंसी पालेर दैनिक ५/७ लिटर दूध बेच्छन्, बिहानदेखि बेलुकीसम्म समस्या छ । त्यसको व्यवस्थापन, व्यवस्थापन र जिम्मेवारी सबैले लिनुपर्छ । बाँकी बक्यौता तत्काल भुक्तानी गर्नुपर्छ ।’अर्बौं रुपैयाँ बक्यौता राखेका निजी डेरी र डीडीसीले दूध संकलनमा समेत कडाइ गर्दा किसान मारमा पर्ने किसानको भनाइ छ । कन्भर्सन गरिएको धुलो दूध र बटर राख्ने ठाउँ नभएर काठमाडौं दुग्ध वितरण आयोजनाले पत्र पठाएको डीडीसीका महाप्रबन्धक पशुपति ढुंगानाले बताए । काठमाडौं, हेटौंडा, विराटनगरलगायत सबैतिर समस्या देखिएको छ । ‘राख्ने ठाउँ नै नभएपछि के गर्ने, भाडामा लिएर पनि स्टक राख्नुपरेको छ,’ ढुंगानाले भने, ‘मूल्य समायोजन गरेर भए पनि बटर बेच्ने तयारी गरिराखेका छौं । बिक्री भए केही सहज हुन्थ्यो ।’गत साउनयता करिब ७ करोड लिटर दूध कन्भर्सन भएको डेरी उद्योग संघका अध्यक्ष राजकुमार दाहालले जनाए । स्टक बढी भएकै कारण बजारमा केही समस्या देखिए पनि निजी डेरीले संकलनमा कमी नगरेको उनको दाबी छ । ‘वैशाखदेखि दूध अभाव हुने सिजन हो । तर उत्पादन बढेर जेठसम्मै दूध कन्भर्सन भयो । असोज, कात्तिकदेखि फेरि दूध उत्पादन सिजन सुरु हुन्छ,’ दाहालले भने, ‘अहिले कन्भर्सन भएको दूध बिक्री नभए थप समस्या आउने देखिन्छ । अहिले संकलन नघटाए पनि अब त्यही बाटो अपनाउनुपर्ने बाध्यता हुँदै छ ।’"
सुदूरपश्चिमको आर्थिक सम्भावना उजागर गर्दै एडीबीको पर्यटन अध्ययन सार्वजनिक,"काठमाडौँ — एसियाली विकास बैंक (एडीबी) ले सुदूरपश्चिम प्रदेशलाई दिगो र समावेशी पर्यटकीय गन्तव्यका रूपमा विकास गर्न विभिन्न सुझाव दिएको छ ।सुदूरपश्चिम एकीकृत आर्थिक तथा पर्यटन विकास अध्ययनमा आधारित सुझाव पर्यटन परामर्श गोष्ठी एवं लगानी तथा विकास सम्मेलनको पूर्वसन्ध्यामा प्रस्तुत गरिएको हो ।राजदूतहरू, विकास साझेदार संस्थाका प्रमुखहरु, संघीय र प्रदेश सरकारका प्रतिनिधि तथा निजी क्षेत्रका अगुवाहरूको उपस्थितिमा बुधबार सुदूरपश्चिम क्षेत्रको लगानी अवसरबारे धनगढीमा कार्यक्रम सम्पन्न भयो ।संस्कृति, पर्यटन तथा नागरिक उड्डयन मन्त्रालयको अनुरोधमा एडीबीले उक्त अध्ययन सम्पन्न गर्नुका साथै सन् २०२२ को प्रदेश पर्यटन गुरुयोजना निर्माण गरेको हो ।‘यस प्रदेशको प्राकृतिक सुन्दरता र सांस्कृतिक सम्पदा अत्यन्त अनुपम छन्, तर पर्यटनको सम्भावना अझैसम्म पूर्ण रूपमा उपयोग भएको छैन,’ नेपालका लागि एडीबीका राष्ट्रिय निर्देशक आर्नो कोश्वाले भने, ‘अध्ययनले कनेक्टिविटी (यातायात सञ्जाल), पर्यटकीय गन्तव्यहरू र जनशक्ति क्षमताको विकास लक्षित लगानीद्वारा सुदूरपश्चिमलाई समृद्ध पर्यटन अर्थतन्त्रमा रूपान्तरण गर्न सकिन्छ भन्ने देखाएको छ । यो सोच/दृष्टिकोणलाई सहयोग गर्न पाउँदा हामी गर्व महसुस गर्दछौं ।’अध्ययनले पहुाच अभिवृद्धि गर्न र देशमा भित्रिएका पर्यटकको सन्तुलित वितरण सुनिश्चित गर्न उन्नत पूर्वाधार विकासको आवश्यकता औंल्याएको छ । साथै, अध्ययनले समग्र पर्यटन सर्किट र वातावरणमैत्री (पर्यटकीय) गन्तव्यहरूको विकास, सुशासन, दक्ष जनशक्ति विकास र निजी लगानी आकर्षणका लागि क्षेत्रीय सहकार्य आवश्यक रहेको उल्लेख गरेको छ ।‘हामीले सुदूरपश्चिमको पर्यटन विकास गर्दा यसको प्राकृतिक सुन्दरता र वातावरणको संरक्षण आगामी पुस्ताका लागि कसरी सुनिश्चित गर्ने भन्ने विषयमा विशेष ध्यान दिनुपर्छ,’ कोश्वाले भने ।कार्यक्रममा परराष्ट्र मन्त्री आरजु राणा देउवा, उद्योग, वाणिज्य तथा आपूर्ति मन्त्री दामोदर भण्डारी, वन तथा वातावरणमन्त्री ऐनबहादुर शाही ठकुरी र सुदूरपश्चिम प्रदेशका मुख्यमन्त्री कमलबहादुर शाह सहभागी थिए ।एडीबी एसिया तथा प्रशान्त क्षेत्रमा दिगो, समावेशी र उत्थानशील विकासका लागि सहयोग गर्ने प्रमुख बहुपक्षीय विकास बैंक हो । यसका सदस्य र साझेदारहरूसाग जटिल चुनौती समाधानका लागि आपसमा काम गरिरहेको एडीबीले जनजीविकामा रूपान्तरण, गुणस्तरीय पूर्वाधार निर्माण र पृथ्वीलाई जोगाउनका लागि नवप्रवर्तित वित्तीय औजार एवं रणनीतिक साझेदारीको उपयोग/परिचालन गर्दछ । सन् १९६६ मा स्थापना भएको एडीबीमा ६९ सदस्यको स्वामित्व रहेको छ र तीमध्ये ५० एसिया तथा प्रशान्त क्षेत्रमा अवस्थित छन् ।"
समावेशी श्रम बजारलाई प्राथमिकतामा राखेको छ : नेपाल,"काठमाडौँ — नेपालले समावेशी श्रम बजार बनाउने गरी श्रमनीतिलाई प्राथमिकतामा दिई कार्यान्वयन गर्ने भन्दै अन्तर्राष्ट्रिय समुदायसमक्ष प्रतिबद्धता जनाएको छ ।श्रम, रोजगार तथा सामाजिक सुरक्षा सचिव कुष्णहरि पुष्करले जेनेभामा आयोजित अन्तर्राष्ट्रिय श्रम सम्मेलनको ११३ औं सत्रमा मंगलबार नेपालको तर्फबाट प्रस्तुत गर्दै समावेशी श्रम बजार बनाउने नीतिहरुको प्रवर्द्धन गर्ने प्रतिबद्धता जनाएको हो । ‘नेपालले अनौपचारिक श्रम बजारलाई पूर्णरुपमा औपचारिक लैजाने नीति र नियमलाई प्राथमिकता दिइएको छ । यो हाम्रो राष्ट्रिय प्राथमिकताभित्र पर्छ,’ उनले सम्मेलनमा भने,‘अहिले समावेशी श्रम बजार नीतिहरूको प्रवर्द्धन, सामाजिक सुरक्षाको दायरा विस्तार र त्रिपक्षीय संवादको सुदृढीकरण भइरहेको छ ।’समावेशी र न्यायपूर्ण श्रम बजार बनाउन योगदानमा आधारित सामाजिक सुरक्षाको दायराभित्र औपचारिक र अनौपचारिक क्षेत्रका सबै श्रमिकलाई समेटिएको उनले बनाए । ‘समावेशी श्रम बजारको प्रवर्द्धनका लागि हामी द्विपक्षीय र बहुपक्षीय विकास साझेदारहरूसँग सहकार्य गर्न तयार छौं । यसमा सबैको समर्थन र अर्थपूर्ण सहयोगको खाँचो छ,’ उनले भने, ‘सामाजिक न्याय र दिगो आर्थिक रूपान्तरणको हाम्रो साझा उद्देश्यहरू प्राप्त गर्न अन्तर्राष्ट्रिय ऐक्यबद्धता आवश्यक छ ।’जुन २ देखि १३ सम्म जेनेभामा जारी रहने सम्मेलनमा नेपालसहित एक सय ८७ देशका सरकार, रोजगारदाता र ट्रेड युनियनको त्रिपक्षीय सहभागिता छ । नेपाल आइएलओको 'गभर्निङ बडी'मा सरकारको तर्फबाट निर्वाचित सदस्य राष्ट्र हो । सम्मेलनमा श्रमको संसारमा दीर्घकालीन प्रभाव पार्ने विस्तृत दायराका मुद्दाको कार्यसूचीमाथि छलफल भइरहेको छ । जसमा कार्यस्थलमा पर्ने जैविक जोखिमलाई न्यूनीकरण गर्ने प्रस्तावित मापदण्ड, डिजिटल प्लाटफर्मको नेटवर्कबाट हुने श्रमको मानक निर्धारण, आइएलओको वार्षिक बजेट र कार्यक्रम औपचारिकता र उचित श्रम संक्रमणसम्बन्धी नवीन दृष्टिकोण, अन्तर्राष्ट्रिय श्रम मापदण्डको अवस्था, सामाजिक विकास शिखर सम्मेलन र समुद्री श्रमसँग सम्बन्धी विषयहरु रहेका छन् ।"
नेपाल राष्ट्र बैंकको प्रवक्तामा पण्डित,"काठमाडौँ — नेपाल राष्ट्र बैंकमा प्रवक्ताको जिम्मा कार्यकारी निर्देशक किरण पण्डितले पाएका छन् । यसअघि राष्ट्र बैंकको प्रवक्ता रामु पौडेल थिए । गभर्नर विश्वनाथ पौडेलले आज बुधबारदेखि लागू हुने गरी प्रवक्ताको जिम्मेवारी पण्डितलाई दिएका हुन् ।वि.सं. २०६२ सालमा बैंक सेवामा प्रवेश गर्नुभएका पण्डितसँग बैंक सुपरीवेक्षण विभाग, बैंक तथा वित्तीय संस्था नियमन विभाग, वित्तीय समावेशिता तथा ग्राहक संरक्षण महाशाखालगायतको कार्यानुभव छ । हाल उनी भुक्तानी प्रणाली विभाग प्रमुख हुन् ।"
"दोहोरो अंकले घट्यो नेप्से, पाँच अर्बको सेयर किनबेच",काठमाडौँ — सेयर कारोबार मापक नेप्से परिसूचक बुधबार ११.९७ अंकले घटेर बन्द भएको छ । अघिल्लो दिनको तुलनामा ०.६५ प्रतिशतले घट्दा समग्र नेप्से २ हजार ६ सय ४६.९५ विन्दुमा पुगेर बन्द भएको छ । मंगलबार ३५ अंकले घटेर बन्द भएको नेप्सेमा बुधबार पनि दोहोरो अंकको गिरावट आएको हो ।सो दिन कारोबारमा आएकामध्ये ६६ कम्पनीको सेयर मूल्य बढ्यो भने १८१ वटाको घट्यो र १ वटा कम्पनीको स्थिर रहयो ।५९ हजार १ सय ३० पटकको सेयर कारोबारमा १ करोड ३७ लाख ८२ हजार ४६८ कित्ता सेयर किनबेच भए । ती किनबेचमा ५ अर्ब १६ करोड ३३ लाख रुपैयाँ बराबरको कारोबार भएको छ । अघिल्लो दिनको तुलनामा कारोबार रकम पनि घटेको हो । मंगलबार सेयर बजारमा ६ अर्ब ६७ करोड ९५ लाख रुपैयाँ बराबरको कारोबार भएको थियो ।बुधबार कारोबारमा आएका १३ उपसमूहमध्ये सामूहिक लगानी कोष र व्यापारबाहेक सबैको परिसूचक घटे । सामूहिक लगानी कोष उपसमूहको परिसूचक ०.०८ र व्यापारको २१.०९ अंकले बढे ।
सरकारको प्राथमिकतामा परेन बूढीगंगा जलविद्युत् आयोजना,"अछाम — सरकारी बेवास्ता, अछामबाट प्रतिनिधित्व गर्ने र जिल्लाका नेतृत्वकर्ता चुपचाप रहनु र विदेशी दाताले आयोजनालाई आफू अनुकूल बनाउन विभिन्न बहानामा सम्झौता अस्वीकार गर्दा बूढीगंगा जलविद्युत् आयोजनाको निर्माण प्रक्रिया अगाडि बढ्न सकेको छैन । आयोजना निर्माणको अध्ययन करिब ३० वर्ष अगाडिबाट सुरु भएको थियो  ।साँफेबगर नगरपालिका– १० मा रहेको आयोजनाबाट २० मेगावट विद्युत् उत्पादनका लागि खाडी मुलुक कतार र साउदी अरबको ऋण लगानीमा निर्माणका लागि अघि बढाइएको हो । राजधानी काठमाडौंबाट करिब ९ सय किलोमिटरमा रहेको यो आयोजनाले लोडसेडिङ घटाउन र लोडसेडिङ घटाउन देशको विद्युत् उत्पादन क्षमता वृद्धि गरी नेपालको सामाजिक र आर्थिक विकासमा योगदान पुर्‍याउने लक्ष्य राखिएको आयोजना प्रमुख सुरेन्द्र घिमिरेले बताए ।उनका अनुसार तोकिएको मापदण्ड अनुसार २०२५ भित्र अनुमानित लागतमा सम्पन्न गर्ने उद्येश्य राखेको आयोजना हालसम्म ठेक्का पक्रियामासमेत जान सकेको छैन । आयोजनाका अनुसार बूढीगंगादेखि कैलालीको पहलमानपुर ९ सय ८५ किलोमिटर सम्म १३२ केभी प्रसारण लाइनको विकास गरी बिजुली निकालिने छ ।‘कम्युनिटी सपोर्टको काम मात्र भइरहेको छ । आयोजनाको ठेक्काको लागि सूचना निकाल्ने, मूल्यांकन गर्ने काम भइसकेको छ । तर सम्झौता भइसकेको छैन,’ उनले भने, ‘सम्झौता गर्दा दाताबाट पूर्वसहमति गर्नुपर्ने हुन्छ । त्यसका लागि सबै कागजात पठाइसकेका छौं । तर अहिलेसम्म कुनै रेस्पोन्स आएको छैन ।’ मुआब्जा वितरणमा ढिलाइ, डिपीआर समयमा नबन्नु र विभिन्न कारणले भएको ढिलासुस्तीले आयोजनाको काम अगाडि बढ्न नसकेको उनले बताए । ‘आयोजना प्रमुख भएर आएकको एक महिना मात्र भयो । वस्तुस्थिति बुझेर व्यवस्थापन गर्न लागेका छौं । यहाँको नेतृत्वसँग पनि सहकार्य गरिरहेका छौं,’ उनले भने ।आयोजनाका अनुसार इञ्जिनियरिङ डिजाइन प्रतिवेदन र वातावरण प्रभाव अध्ययन (इआईए) स्वीकृत भइसकेको छ । प्रसारण लाइनका लागि आइईई प्रतिवेदन पनि स्वीकृत भइसकेको छ । तर कतार र साउदी अरबले गर्ने ऋण लगानी आयोजनाको लागि अपुग हुने भएकाले अन्य बजेट व्यवस्थापन गर्नको लागि अर्थ मन्त्रालयमा पत्राचार गरिसकिएको छ । तर मन्त्रालयले स्रोत सुनिश्चतता गर्न सकेको छैन ।ऋण लगानी गरेका देशबाट आउने रकमबाहेक अन्य रकम नेपाल सरकारले व्यवस्था गर्ने सम्झौता अनुसार अपुग रकमको बारे अर्थ मन्त्रालयमा पत्राचार गरिसकेको भएपनि अहिलेसम्म कुनै ठोस जवाफ नआएको आयोजना प्रमुख घिमिरले बताए । ‘सबै खालका मूल्यांकन र अध्ययन गरिसकेका छौं । ठेक्का गर्ने सूचना पनि जारि गरिसकेका छौं । तर अर्थ मन्त्रालयबाट स्रोत सुनिश्चितता गर्नेबारे कुनै जानकारी आएको छैन,’ उनले भने , ‘मन्त्रालयले स्रोत व्यवस्थापन गर्न सक्ने गरी बजेट सुनिश्चत गरेको भए सबै कानुनी प्रक्रिया पूरा गरेर निर्माण कम्पनीलाई ठेक्का सम्झौता गर्न बोलाउन सकिन्थ्यो ।’उनका अनुसार पहिले काठमाडौंमा मुख्य कार्यालय रहेकोमा गत वर्षबाट सबै जनशक्ति अछाम केन्द्रित भएको छ । ‘अहिले आयोजनाका सामान्य कामहरु कम्युनिटी सपोर्ट, बाटो र्ममत, सडक निर्माण र कार्यालयका आन्तरिक कामहरु गरिरहेका छौं,’ उनले भने ,‘ठेक्का प्रक्रियामा गएर निर्माण सुरु नै हुन सकेको छैन । सक्रियाताका साथ काम गर्न पनि पाएका छैनौं ।’आयोजनाको निर्माण विकासको लागि २०१४ जुन १८ तारिखमा साउदी फन्ड फर अरब डेभ्लप्मेन्टसँग ६ अर्ब नेपाली रुपैयाँको ऋण सम्झौता भइसकेको छ । २०७२ असाढ १४ गते सम्झौता भइ ०७३ पुसमा डीपीआर तयार पार्ने जिम्मा पाएका अस्ट्रेलियन कम्पनी स्मेक इन्टरनेसनल प्राइभेट लिमिटेड र नेपालको कम्पनी उदय कन्सल्टेन्सीले करिब १ वर्ष अघि मात्रै डीपीआर तयार पारेको हो । करिब १९ करोड ९१ लाख ३३ हजार नेपाली रुपैयाँ लागतमा आयोजनाको डीपीआर तयार भएको छ ।सरकार आफैंले निर्माण गर्ने २० मेगावाट क्षमताको बूढीगंगा जलविद्युत् आयोजनाको निर्माणका लागि २०५२ सालदेखि नै अध्ययन सुरु भएको थियो । सन् १९९७ मा सम्पन्न सम्भाव्यता अध्ययन र वातावरणीय प्रभाव मूल्यांकन अध्ययन अनुसार अनुमानित कुल लागत नेपाली मुद्रामा करिब‍ १० अर्ब रहेको छ ।आयोजना अनुसार इन्जिनियरिङ्ग डिजाइन र वातावरणीय प्रभाव मूल्यांकन अध्ययन गरी आयोजनाको निर्माण विकासको लागि २०१४ जुन १८ तारीखमा साउदी फन्ड फर अरब डेभ्लप्मेन्टसँग ६ अर्ब नेपाली रुपैयाँको ऋण सम्झौता भएको थियो भने २०१२ जुलाई ४ तारीखमा कुवेत फन्ड फर अरब इकोनोमिक डेभ्लप्मेन्टसँग ५ मिलियन कुवेती दिनार (नेपाली रुपैयाँ १.८ अर्ब) ऋण सम्झौता भइसकेको छ । बाँकी रकम नेपाल सरकारले बेहोर्ने उक्त ऋण सम्झौतामा उल्लेख गरिएको छ ।"
सुनको मूल्य तोलामा पाँच सयले वृद्धि,काठमाडौँ — अन्तर्राष्ट्रिय बजारमा सुनचाँदीको मूल्यमा वृद्धि भएसँगै त्यसको प्रभाव स्थानीय बजारमा पनि परेको छ । मंगलबारको तुलनामा आज सुन तोलामा पाँच सय रुपैयाँ र चाँदी ३० रुपैयाँले बढेको छ ।नेपाल सुनचाँदी व्यवसायी महासंघका अनुसार आज एक तोला सुनको मोल एक लाख ९३ हजार २ सय रुपैयाँ कायम भएको छ भने सोही परिमाणको चाँदीको मूल्य दुई हजार ७५ रुपैयाँ निर्धारण भएको छ ।अन्तर्राष्ट्रिय बजारमा आज एक औँस सुनको मूल्य तीन हजार ३७९ डलर कायम भएको अन्तर्राष्ट्रिय सञ्चारमाध्यमरूले जनाएका छन् ।
"नेपाल-बङ्गलादेश व्यापार : आयात चार अर्ब ७५ करोड, निर्यात ३५ करोड","झापा — आर्थिक वर्ष २०८१/०८२ को वैशाख महिनासम्ममा काँकडभिट्टा हुँदै बङ्गलादेशबाट चार अर्ब ७५ करोड आठ लाख छ हजार ८७१ बराबरको मालसामान आयात भएको छ । नेपालबाट ३५ करोड ६२ लाख ९७ हजार ८२७ बराबरका उत्पादन  बङ्गलादेश निर्यात भएका छन् ।काँकडभिट्टास्थित नेपाल पारवहन तथा गोदाम व्यवस्था कम्पनी लिमिटेड शाखा कार्यालय प्रमुख सुवास पाण्डेयका अनुसार बङ्गलादेशबाट सवैभन्दा धेरै एक अर्ब ७८ करोड ४२ लाख बराबरको अप्रशोधित जुट आयात भएको छ ।यसैगरी, आयात भएका अन्य वस्तुमा ब्याट्री, पोल्ट्री फिड सप्लिमेन्ट, कस्मेटिक आइटम, हाइड्रोजन प्याराअक्साइड, जुट यार्न, विद्युतीय उपकरण, औषधि, आलु, पेपर, ग्लास, फुड एण्ड वेभरेजलगायतका सामग्री रहेका छन् ।काँकडभिट्टाबाट ३० करोड २७ लाख ७९ हजार बराबरको खुदो बङ्गलादेश निर्यात भएको छ । यहाँबाट अन्य जडीबुटी, अनिमल फिड, घरायसी सामान निर्यात भएका कार्यालय प्रमुख पाण्डेयले बताए।"
ओपनएआईले किन्यो ‘आईफोन’ डिजाइनरको स्टार्टअप,"काठमाडौँ — आर्टिफिसियल इन्टेलिजेन्स (एआई) प्रविधिमा तरंग ल्याएका च्याटजीपीटी निर्माता ओपनएआईका प्रमुख साम अल्टम्यानले हार्डवेयर बजारमा हात हालेका छन् । उनले आईफोन, आईप्याड र म्याकबुकजस्ता उत्पादनको डिजाइन गर्ने ख्यातिप्राप्त डिजाइनर जोनी आइभको डिजाइन स्टार्टअप ‘आईओ’ कम्पनी ६.५ अर्ब अमेरिकी डलरमा किनेको घोषणा गरेका छन् ।गत साता मात्र सार्वजनिक भएको यो सम्झौताले उपभोक्ता प्रविधि, एआई र सिलिकन भ्यालीमै नयाँ प्रतिस्पर्धाको संकेत दिएको विश्लेषकहरूको धारणा छ ।यो खरिदले जोनी आइभ र ओपनएआईलाई चर्चामा ल्याएको छ । अल्टम्यानका अनुसार अब जोनीले एआईमा आधारित प्रविधियुक्त नयाँ किसिमका डिभाइसहरू बनाउने कार्यको नेतृत्व गर्नेछन् । ती डिभाइसहरूले भविष्यमा स्मार्टफोनसँग पनि प्रतिस्पर्धा गर्ने अनुमान गरिएको छ । ‘जोनी संसारकै उत्कृष्ट डिजाइनर हुन्,’ अल्टम्यान भन्छन्, ‘अब हामी एआई प्रविधियुक्त डिभाइसको नयाँ पुस्ता बनाउने कोसिसमा लाग्नेछौं ।’यो सम्झौता कुनै डिभाइसको बाह्य डिजाइन वा कुनै डिजाइन कत्तिको आकर्षक देखिन्छ भन्नेमा केन्द्रित नरहेको, बरु यसले मानिस र एआईबीचको सहकार्यलाई नयाँ तरिकाले परिभाषित गर्ने यात्राको थालनी गर्ने ब्लुमबर्गले लेखेको छ । ‘आइभ र अल्टम्यानले दैनिक जीवनमा मिसिने खालको एआई डिभाइस निर्माणमा लामो समयदेखि चुपचाप काम गरिरहेका छन्,’ ब्लुमबर्गको दाबी छ, ‘त्यसले मानिसलाई एआई साथीको सुविधा दिनेछ ।’यो सम्झौता पूरै स्वपुँजी (इक्विटी) को रूपमा गरिएको हो । ओपनएआईले आईको ५५ सदस्यीय टिमलाई पनि समाहित गरेको छ । त्यसमा धेरैजसो एप्पलका पूर्वइन्जिनियर र डिजाइनर छन् । यद्यपि, जोनी आइभको आफ्नै डिजाइन फर्म (लभ फर्म) भने स्वतन्त्र रूपमा रहनेछ । अब ओपनएआईको हार्डवेयर र सफ्टवेयरसँगै सम्पूर्ण क्रिएटिभ निर्देशनको जिम्मेवारी आइभको नेतृत्वमा हुनेछ ।अल्टम्यानको यस कदमलाई प्रविधि विश्लेषकहरूले एप्पलको दशक लामो प्रभुत्वमा अहिलेसम्मकै सबैभन्दा ठोस चुनौती मानेका छन् । वालस्ट्रिट जर्नलका एक वरिष्ठ विश्लेषक भन्छन्, ‘यो एप्पलको हार्डवेयर वर्चस्वमा प्रहार गर्ने अहिलेसम्मकै सबैभन्दा बलियो कदम हो ।’ ओपनएआईले हार्डवेयर डिभाइस बनाउने समाचार सार्वजनिक भएपछि एप्पलको सेयर मूल्य २ प्रतिशतले घटेको थियो । च्याटजीपीटीजस्ता उत्पादनमार्फत जेनरेटिभ एआई बजारमा आधिपत्य जमाएको ओपनएआईजस्तो सफ्टवेयर निर्माता कम्पनी अब हार्डवेयर निर्माणको दिशामा अग्रसर हुनुलाई अर्थपूर्ण मानिएको छ । ‘यो टेस्लाको मोडलजस्तै हो, सिलिकनदेखि सफ्टवेयर र सेवासम्म सबै आफैं बनाउन खोजिएको छ,’ रोयटर्सको विश्लेषण छ ।अल्टम्यानले एआईलाई स्मार्टफोनभित्रै सीमित राखेर थप नवप्रवर्तन सम्भव नभएको उल्लेख गर्दै एआईको नयाँ रूप र संरचना बनाउनुपर्ने बेला आएको प्रतिक्रिया दिएका छन् ।उनका अनुसार अहिलेका एआई मोडलहरूले स्मार्टफोनबाट गर्न सकिनेजति उपलब्धि हासिल गरिसकेका छन् । अल्टम्यान–आइभको साझेदारीबाट आउने पहिलो डिभाइस सन् २०२६ मा सार्वजनिक हुने अनुमान गरिएको छ । यद्यपि, हालसम्म डिभाइसबारे विस्तृत विवरण दिइएको भने छैन । तर, जानकारहरूले त्यो डिभाइस सहज रूपमा लगाएर वा लिएर हिँड्न मिल्ने, स्मार्टफोनजस्तै दैनिक जीवनको हिस्सा बन्ने तर स्मार्टफोनभन्दा फरक हुने अनुमान गरेका छन् ।एआई क्षेत्रमा वर्चस्व जमाउँदै आएको ओपनएआईको बजार मूल्य अहिले ३ सय अर्ब डलर आकलन गरिएको छ । यसै वर्ष सुरुमा पाएको ४० अर्ब डलरको ऐतिहासिक लगानीपछि कम्पनीले आफूलाई विश्वकै सबैभन्दा तीव्र गतिमा अगाडि बढिरहेको प्रविधि कम्पनीका रूपमा उभ्याएको छ । आइभसँगको पछिल्लो सम्झौताले कम्पनी अब सफ्टवेयर मात्र नभएर हार्डवेयरमा पनि आक्रामक हुने संकेत मिलेको छ ।जेनरेटिभ एआई क्षेत्र सन् २०२२ मा १९१ मिलियन अमेरिकी डलरको मात्र थियो भने २०२४ मा यो २६ अर्ब अमेरिकीको बनेको थियो । सन् २०२८ सम्ममा यसले १०० अर्ब डलर बजार पार गर्ने अनुमान गरिएको छ । ओपनएआईले अहिले यो बजारको करिब १७ प्रतिशत हिस्सा ओगटिरहेको छ । अब कम्पनीले हार्डवेयर र डिजाइनको क्षेत्रमा प्रवेश गर्दै यो हिस्सालाई अझ बढाउने योजना बनाएको देखिन्छ ।विशेषगरी युवापुस्ता र प्रविधिमैत्री प्रयोगकर्ताहरूमा ओपनएआईले विकास गरिरहेको एआईमा आधारित डिभाइसले एप्पलजस्ता कम्पनीहरूको दबदबामै असर पार्न सक्ने हुनाले पछिल्लो सम्झौतालाई सिलिकन भ्यालीले रुचिका साथ हेरेको छ । यदि ओपनएआईले वास्तवमै आकर्षक र प्रयोगमैत्री एआई यन्त्र ल्याउन सफल भयो र त्यसले प्रयोगकर्तामध्ये सानो हिस्साको पनि बानी फेरियो भने ठूला कम्पनीको आम्दानीमा अर्बौं डलरको असर पार्न सक्ने अनुमान गरिएको छ ।– एजेन्सीको सहयोगमा"
मापदण्ड खुकुलो बनाउन सहकारी महासंघको ‘लबिइङ’,"काठमाडौँ — सहकारीको बचत तथा ऋण कारोबार नियमनका लागि मापदण्ड जारी भएको एक साता नबित्दै त्यसलाई खुकुलो बनाउन राष्ट्रिय सहकारी महासंघले लबिइङ सुरु गरेको छ । राष्ट्रिय सहकारी नियमन प्राधिकरणले गत साता जारी गरेको ‘बचत तथा ऋणको मुख्य कारोबार गर्ने सहकारी संस्थाको कारोबार सम्बन्धमा जारी गरिएका नियामकीय मापदण्ड २०८२’ मा रहेका मध्ये करिब डेढ दर्जन बुँदामा असहमति जनाउँदै संशोधनका लागि लबिइङ गर्ने महासंघले निर्णय गरेको हो ।मुख्य गरी तरलता गणना, १५ प्रतिशत तरलता कायम गर्नुपर्ने, १५ प्रतिशतभन्दा बढी खराब कर्जा भएका संस्था प्राधिकरणमा जान नपाउने, सहकारीले ऋण प्रवाह गर्दा तेस्रो पक्ष धितो राख्न नपाउनेलगायत डेढ दर्जन बुँदामा असहमति रहेको राष्ट्रिय सहकारी महासंघकी अध्यक्ष ओमदेवी मल्लले जानकारी दिइन् । बैठकले मापदण्डमा देखिएका असजिला र सहकारीको मूल्य, मान्यता र सिद्धान्तविपरीत हुने व्यवस्था संशोधनका लागि सम्बन्धित निकायसँग छलफल तथा संवाद गर्न कार्यदल गठन गर्ने निर्णय गरेको उनले बताइन् ।सोमबार राष्ट्रिय सहकारी महासंघको सभाहलमा भएको बैठकले सहकारी क्षेत्रको नियमनका लागि गत साता जारी मापदण्डका केही बुँदाले बचत ऋण अभियानलाई अप्ठ्यारो पारेको भन्दै संशोधनका लागि सबैतिर लबिइङ निष्कर्ष निकालेको हो । व्यावहारिक समस्या भएकाले महासंघले त्यसमा आवश्यक संशोधनका लागि ११ सदस्यीय उच्चस्तरीय कार्यदल गठन गरेको छ । महासंघकी अध्यक्ष मल्लको अध्यक्षतामा बसेको केन्द्रीय कार्यसमिति बैठकले मापदण्डमा देखिएका असजिला र सहकारीको मूल्य, मान्यता र सिद्धान्तविपरीत हुने व्यवस्थाहरूको संशोधनका लागि सम्बन्धित निकायसँग छलफल तथा संवाद गर्न कार्यदल गठन गर्ने निर्णय गरेको हो ।राष्ट्रिय सहकारी महासंघका वरिष्ठ उपाध्यक्ष रमेश पोखरेल संयोजक रहेको कार्यदलमा सहसंयोजकमा महासंघका उपाध्यक्ष डीबी बस्नेत, सञ्चालक परितोष पौडेल, नेफ्स्कून अध्यक्ष चन्द्रप्रसाद ढकाल, बागमती प्रदेश सहकारी संघका अध्यक्ष रामशरण शर्मा घिमिरे, प्रोस्कून अध्यक्ष उद्धव सापकोटालगायत छन् । ‘व्यावहारिक रूपमा सञ्चालन हुन मापदण्डका धेरै बुँदाले सहकारी संस्थालाई अप्ठेरो भएको छ । तीमध्ये अहिलेका लागि कुन–कुन व्यवस्थाले अप्ठेरो पारेको हो, त्यो निष्कर्ष निकालेर परिमार्जनका लागि सम्बन्धित निकाय आग्रह गर्ने काम कार्यदलले गर्नेछ,’ महासंघकी अध्यक्ष मल्लले भनिन्, ‘कार्यदलको बैठक बिहीबार बस्दै छ, बैठकको निष्कर्षका आधारमा अहिलेका लागि कुन–कुन बुँदा परिमार्जनका लागि आग्रह गर्ने भन्ने टुंगो लाग्नेछ ।’आफूहरूले महासंघलगायत सहकारी अभियानका पदाधिकारीहरूसँग छलफल गरेर मापदण्ड जारी गरेको राष्ट्रिय सहकारी नियमन प्राधिकरणका प्रवक्ता रवि ढकालले बताए । ‘महासंघलगायत सहकारी अभियानका पदाधिकारीहरूसँग छलफल गरेरै मापदण्ड जारी भएको हो,’ उनले भने, ‘यद्यपि केही बुँदामा फेरि असहमति आएको छ । ती विषयमा पनि उहाँहरूसँग छलफल भइरहेको छ ।’ सहकारी ऐनको व्यवस्थाअनुसार मापदण्ड आएकाले अभियानका सबै माग पूरा गर्न नसकिने पनि प्रवक्ता ढकालले बताए । ‘प्राधिकरणमा अध्यक्ष, दुई जना सञ्चालक छनोटको प्रक्रिया सुरु भएको छ, पूर्ण कार्यसमिति आएपछि पनि अभियानसँग पुनः छलफल गरेर मापदण्ड परिमार्जन गर्न सकिन्छ,’ ढकालले भने ।मापदण्डमा सहकारीका सदस्यहरूबाट मात्र बचत संकलन गर्नुपर्ने र अधिकतम बचत संकलन प्राथमिक पुँजीको १५ गुणासम्म हुनुपर्ने उल्लेख छ । ‘संस्थाले प्रतिसदस्य बचत संकलनको सीमा प्राथमिक पुँजी कोषको १० प्रतिशतसम्म हुनेछ । यो मापदण्डको प्रयोजनका लागि संस्थाले प्राथमिक पुँजीको गणना गर्दा आर्थिक वर्षको पहिलो महिनाको पहिलो दिन (साउन १) र सातौं महिनाको पहिलो दिन (माघ १) गते प्राथमिक पुँजी गणना गरी बचतको सीमा निर्धारण गर्नुपर्नेछ ।’संस्थाले आफ्ना सदस्यहरूको सदस्यताबापतको सेयर धितोमा ऋण प्रवाह गर्न र ऋणीको सम्पत्ति धितो राखी अन्य निकायबाट ऋण लिँदा ऋणीले संस्थाबाट लिएको ऋण रकमभन्दा बढी ऋण लिन नपाउने व्यवस्था मापदण्डमा छ । अब सहकारीले खराब ऋणको वर्गीकरण गर्नुपर्ने र खराब कर्जाबापतको व्यवस्था गर्नुपर्ने प्रावधान मापदण्डमा उल्लेख छ ।संस्थाले प्रवाह गरेको ऋणलाई किस्ता/ब्याज भुक्तानी अवधिका आधारमा वर्गीकरण गर्नुपर्ने र वर्गीकरणअनुसार खराब कर्जाबापतको नोक्सानी व्यवस्था गर्नुपर्नेछ । संस्थाले कुल बचत दायित्वको कम्तीमा १५ प्रतिशत तरल सम्पत्ति कायम गर्नुपर्ने प्राधिकरणले गरेको छ । संस्थाले आफ्ना सदस्यबाट संकलित बचतमा दिने र ऋणमा लिने ब्याजदर, ब्याज गणना विधि, हर्जाना लगाउने विधि र प्रशासनिक सेवा शुल्क सम्बन्धमा संस्थाको सञ्चालक समितिबाट निर्णय गराई लागू गर्नुपर्नेछ । ‘ऋण प्रवाह गर्दा प्रशासनिक सेवा शुल्क, ब्याज र हर्जाना ब्याजबाहेक अन्य शुल्क लिन पाइने छैन,’ मापदण्डमा भनिएको छ ।"
"टिकेन नेप्सेको वृद्धि, ३६ अंकले घट्यो","काठमाडौँ — सेयर कारोबार मापक नेप्से परिसूचक मंगलबार ३५.७३ अंकले घटेको छ । नेप्से एक दशमलव ३२ प्रतिशतले घटेर २ हजार ६ सय ५८.९३ विन्दुमा बन्द भएको छ । कुल ३४ कम्पनीको सेयर मूल्य बढ्यो भने २ सय १४ कम्पनीको मूल्य घट्यो । नेप्सेका अनुसार ७५ हजार ५०८ पटकको किनबेचबाट ६ अर्ब ६७ करोड ९५ लाख रुपैयाँ कारोबार भएको छ । कुल १ करोड ५५ लाख ३८ हजार ४७४ कित्ता सेयर किनबेच भए ।नेप्से अघिल्ला तीन कारोबार दिन सकारात्मक अवस्थामा बन्द भएको थियो । मंगलबार भने सबै उपसमूह घटे । होटल तथा पर्यटन १४७.४४, जीवन बिमा ९८.८७, निर्जीवन बिमा ८५.०९ र लघुवित्त ६१.३४ अंकले घट्यो । पियोर इनर्जीको सेयर मूल्य १० प्रतिशतले बढेर सर्किट ब्रेक लाग्यो । ओम मेगाश्री फर्मासिटिकल्सको ९.९४, उपकार लघुवित्तको ५.५८, नारायणी विकास बैंकको ३.०३, प्रभु स्मार्ट फन्डको २.९५ प्रतिशतले सेयर मूल्य बढ्यो ।सप्तकोशी विकास बैंकको ४.३८, बाराही हाइड्रोपावर (पब्लिक) को ३.९९, प्राइम कमर्सियल बैंकको ३.९५, लक्ष्मी सनराइज बैंकको ३.८८, सूर्यदाय वमी लघुवित्तको ३.८६ प्रतिशतले सेयर मूल्य घट्यो । नेप्से घटेसँगै सेयर बजारको आकार (कुल बजार पुँजीकरण) मा ५९ अर्ब ४९ करोड ८४ लाख रुपैयाँले संकुचन आएको छ ।अघिल्लो दिन सोमबार ४४ खर्ब ८७ अर्ब ८९ करोड रुपैयाँ रहेको कुल बजार पुँजीकरण मंगलबार ४४ खर्ब २८ अर्ब ४० करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ । पुँजीकरण घट्नुको अर्थ सूचीकृत सेयरको बजार मूल्यमा कमी आउनु हो । यही आधारमा पुँजीकरण घट्दा लगानीकर्ताको सम्पत्तिको मूल्य घटेको रूपमा विश्लेषण गरिन्छ ।कारोबार रकमका आधारमा राधी विद्युत् कम्पनी, युनिभर्सल पावर कम्पनी, ङादी ग्रुप पावर, ओम मेगाश्री फर्मासिटिकल्स र बुटवल पावर कम्पनी अघि रहे । राधी विद्युत् कम्पनीको ६० करोड १५ लाख, युनिभर्सल पावर कम्पनीको ४१ करोड १५ लाख, ङादी ग्रुप पावरको ४० करोड ३० लाख, ओम मेगाश्री फर्मासिटिकल्सको २८ करोड ३३ लाख र बुटवल पावर कम्पनीको २० करोड ७७ लाख रुपैयाँको सेयर कारोबार भएको छ ।"
यस्तो छ आजको विदेशी मुद्राको विनिमय दर,"काठमाडौँ — नेपाल राष्ट्र बैङ्कले बुधबारका लागि विदेशी मुद्राको विनिमय दर निर्धारण गरेको छ । राष्ट्र बैङ्कका अनुसार आज अमेरिकी डलर एकको खरिददर १३६ रुपैयाँ ६५ पैसा र बिक्रीदर १३७ रुपैयाँ २५ पैसा कायम भएको छ ।युरोपियन युरो एकको खरिददर १५५ रुपैयाँ ६० पैसा र बिक्रीदर १५६ रुपैयाँ २९ पैसा, युके पाउण्ड स्ट्रलिङ एकको खरिददर १८४ रुपैयाँ ४२ पैसा र बिक्रीदर १८५ रुपैयाँ २३ पैसा, स्वीस फ्रयाङ्क एकको खरिददर १६६ रुपैयाँ ३३ पैसा र बिक्रीदर १६७ रुपैयाँ ०६ पैसा कायम गरिएको छ ।अष्ट्रेलियन डलर एकको खरिददर ८८ रुपैयाँ २१ पैसा र बिक्रीदर ८८ रुपैयाँ ६० पैसा, क्यानेडियन डलर एकको खरिददर ९९ रुपैयाँ ४५ पैसा र बिक्रीदर ९९ रुपैयाँ ८९ पैसा, सिङ्गापुर डलर एकको खरिददर १०६ रुपैयाँ ०४ पैसा र बिक्रीदर १०६ रुपैयाँ ५१ पैसा निर्धारण गरिएको छ ।जापानी येन १० को खरिददर नौ रुपैयाँ ५५ पैसा र बिक्रीदर नौ रुपैयाँ ५९ पैसा, चिनियाँ युआन एकको खरिददर १९ रुपैयाँ ०१ पैसा र बिक्रीदर १९ रुपैयाँ ०९ पैसा, साउदी अरेबियन रियाल एकको खरिददर ३६ रुपैयाँ ४३ पैसा र बिक्रीदर ३६ रुपैयाँ ५९ पैसा, कतारी रियाल एकको खरिददर ३७ रुपैयाँ ४९ पैसा र बिक्रीदर ३७ रुपैयाँ ६५ पैसा कायम भएको छ ।केन्द्रीय बैङ्कका अनुसार थाइ भाट एकको खरिददर चार रुपैयाँ १९ पैसा र बिक्रीदर चार रुपैयाँ २१ पैसा, युएई दिराम एकको खरिददर ३७ रुपैयाँ २० पैसा र बिक्रीदर ३७ रुपैयाँ ३७ पैसा, मलेसियन रिङ्गेट एकको खरिददर ३२ रुपैयाँ १९ पैसा र बिक्रीदर ३२ रुपैयाँ ३३ पैसा, साउथ कोरियन वन १०० को खरिददर ९ रुपैयाँ ९३ पैसा र बिक्रीदर ९ रुपैयाँ ९७ पैसा, स्वीडिस क्रोनर एकको खरिददर १४ रुपैयाँ २४ पैसा र बिक्रीदर १४ रुपैयाँ ३० पैसा र डेनिस क्रोनर एकको खरिददर २० रुपैयाँ ८६ पैसा र बिक्रीदर २० रुपैयाँ ९५ पैसा तोकिएको छ ।राष्ट्र बैङ्कले हङकङ डलर एकको खरिददर १७ रुपैयाँ ४२ पैसा र बिक्रीदर १७ रुपैयाँ ४९ पैसा, कुवेती दिनार एकको खरिददर ४४५ रुपैयाँ ७४ पैसा र बिक्रीदर ४४७ रुपैयाँ ७० पैसा, बहराइन दिनार एकको खरिददर ३६२ रुपैयाँ ४९ पैसा र बिक्रीदर ३६४ रुपैयाँ ०८ पैसा ओमनी रियाल एकको खरिददर ३५४ रुपैयाँ ९६ पैसा र विक्रीदर ३५६ रुपैयाँ ५२ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैङ्कले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैङ्कले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैङ्कको वेबसाइटमा उपलब्ध हुने जनाइएको छ ।"
बजेटले कोरेको आर्थिक दिशा,"संघीय सरकारका अर्थमन्त्रीद्वारा दुवै संसद्को संयुक्त बैठकमा गत साता आगामी आर्थिक वर्षका लागि झन्डै २० खर्ब रुपैयाँ नजिकको बजेट प्रस्तुत भयो । उक्त बजेट संसद्बाट पारित गर्ने प्रक्रियामा छन् ।समग्रमा हाल मुलुकले भोगिरहेको न्यून र अस्थिर आर्थिक वृद्धि दर, न्यून बचत र पुँजी परिचालन क्षमता, विनियोजित पुँजीगत बजेट खर्च हुन नसक्नु, अनुत्पादक साधारण खर्च र बढ्दो वित्त व्यवस्थापन खर्च, समस्याग्रस्त वित्तीय क्षेत्र, आयात र निर्यातबीचको फराकिलो खाडल, न्यून वैदेशिक लगानी, युवा शक्तिको विदेश पलायनजस्ता समस्याहरूको सम्बोधनमा प्रस्तुत बजेट कति हदसम्म प्रभावकारी बन्न सक्छ, चर्चाको विषय बनेको छ ।समग्रमा नेपाल न्यून आय र रोजगारी, न्यून गार्हस्थ्य बचत र लगानी हुँदै कमजोर आर्थिक वृद्धिको चक्रमा गुज्रिरहेको छ । बाह्य क्षेत्र सबल मानिए पनि यो घरेलु लगानी, उत्पादन, रोजगारी र निर्यातको कारणले नभई वैदेशिक रोजगारीले ल्याएको विप्रेषणले सबल बनेको हो । यसमा पनि धेरै सन्तोष गर्ने ठाउँ छैन । नेपाली अर्थतन्त्रको वर्तमान समस्या र तिनैको सेरोफेरोमा हालै प्रस्तुत बजेटले ल्याउन सक्ने सकारात्मक प्रभावहरू र चुनौतीहरू पनि छन् ।आर्थिक वर्ष २०७५/७६ देखि नेपाली अर्थतन्त्रको गुरुत्व कृषि क्षेत्रबाट गैरकृषि क्षेत्रमा सरेर गएको देखिन्छ । त्यसपछिका वर्षहरूमा कुल गार्हस्थ्य उत्पादनको वृद्धिदर गैरकृषि क्षेत्रको वृद्धिदरकै वरिपरि रहेको छ । गैरकृषि क्षेत्रको वृद्धि दर विश्लेषण गर्ने हो भने तीन प्रकारका आर्थिक गतिविधिहरूको वृद्धिदर अत्यन्त अस्थिर र कुनै आर्थिक वर्षहरूमा ऋणात्मकसम्म पुग्ने गरेको छ । यी तीन क्षेत्रहरू निर्माण व्यवसाय, उत्पादनशील उद्योग, र यातायात/भण्डारण रहेका छन् । यिनीहरूले कुल गैरकृषि गार्हस्थ्य उत्पादनमा करिब एक चौथाइ योगदान गर्छन् । आर्थिक वर्ष २०८०/०८१ मा अघिल्ला दुई क्षेत्रहरूको वृद्धिदर ऋणात्मक थियो । यिनीहरूमा आएको उतारचढावले समग्र गैरकृषि क्षेत्रको वृद्धिदर नै अस्थिर बन्न पुगेको छ । घरेलु आर्थिक वृद्धिदरलाई माथि उकास्न कृषिलगायत यी क्षेत्रहरूमा पर्याप्त ध्यान पुग्नु आवश्यक छ । बैंकहरूको कर्जा प्रवाहको स्थिति हेर्ने हो भने खुद्रा व्यापार र उपभोगमा झन्डै ४० प्रतिशत पुगेको वर्तमान अवस्थामा बैंकिङ क्षेत्रको लगानीलाई उत्पादनशील, निर्माण र यातायात/भण्डारणका क्षेत्रहरूमा स्थानान्तर गर्नु जरुरी छ ।सबल र दुर्बल पक्षसमग्रमा बजेट सामान्य सुधारवादी नै छ । यसबाट अर्थतन्त्रमा खासै ठूलो परिवर्तन आउँदैन । तर यसका केही सकारात्मक पक्षहरू पनि छन् । पहिलो, वित्तीय व्यवस्थाभन्दा पुँजीगत खर्चतर्फ सरकारले जोड दिएको देखिन्छ । गत आर्थिक वर्षदेखि वित्तीय व्यवस्थाभन्दा पुँजीगत खर्च कम हुँदै जान थालेको थियो । तर यसलाई सरकारले महसुस गरी बिस्तारै सुधारात्मक बाटोमा ल्याउन खोजेको छ । पुँजीगत खर्च गर्ने क्षमता वृद्धिका लागि यसअन्तर्गत पर्ने कार्यक्रमहरू सुरु गर्न नयाँ आर्थिक वर्ष कुर्नु नपर्ने, तत्कालै तिनीहरूको तयारीमा लाग्न सकिने प्रावधान राखिएको छ । यसले कागजी प्रक्रिया तत्कालै सुरु गरी नयाँ आर्थिक वर्षको सुरुमै बजेट निकासा हुन सक्ने सम्भावना बढाएको छ ।अर्को सकारात्मक पक्ष भनेको तीन वर्षअघि परीक्षणका रूपमा लागू गरिएको भूमि बैंकको स्थापना सम्बन्धमा नीति, नियम र ऐन तर्जुमा गर्ने कार्यक्रम अत्यन्त सकारात्मक छ । पहिलो चरणमा एक सय स्थानीय तहमा यसलाई लागू गर्ने बताइएको छ । यसबाट मुकुकमा बाँझो करिब ३० प्रतिशत खेतीयोग्य जमिन उपयोगमा ल्याउन सकिन्छ कि भन्ने आशा गर्न सकिन्छ । यसले केही वर्ष पहिले बिनातयारी यो कार्यक्रम घोषणा गरिएको रहेछ भन्ने पनि संकेत गर्छ । अर्कोतिर दुई वर्षभित्र चामलमा आत्मनिर्भर हुने लक्ष्य राखिएको छ, यसका लागि चैते धानको उत्पादनलाई प्रोत्साहित गर्ने नीति लिइएको छ । खाद्यान्नको आयात अत्यन्त तीव्र गतिले बढिरहेको स्थितिमा यो अत्यन्त सकारात्मक प्रयास हो ।पहाडी भेगमा बस्ती पातलिँदै गएको सन्दर्भमा वन्यजन्तुहरूबाट अन्न बालीहरूमा भइरहेको क्षति न्यूनीकरणका लागि सुरक्षित बाली प्रवर्द्धन कार्यक्रम सान्दर्भिक हुनुपर्छ । तर यसले कीटनाशक औषधिहरूको प्रयोग, बाली भण्डारण क्षमताको विकासलाई मात्रै समेट्छ कि मानव वन्यजन्तु द्वन्द्वलाई पनि न्यूनीकरण गर्छ भन्ने कुरा अस्पष्ट छ । पहाडी भेगमा जनसंख्या पातलो हुँदै जाने र जंगलको विस्तारसँगै वन्यजन्तुको वृद्धिबाट मानव बस्तीले हैरानी खेप्नुपर्ने स्थिति बढ्दो छ । वन्यजन्तुको नियन्त्रणबाट बाली संरक्षण गर्न अझै ठोस कार्यक्रमको जरुरत छ ।यसका अलावा बजेटका धेरै कमजोरीहरू छन् । पहिलो त विगतको जस्तै यो पनि महत्त्वाकांक्षी बजेट छ । सरकारको वित्तीय क्षमता र कार्यशैलीको स्तर हेर्दा न प्रक्षेपित राजस्व उठ्न सक्छ, न त सरकारले झन्डै २० खर्बको बजेट नै खर्च गर्न सक्छ । अर्कोतिर सार्वजनिक खर्चको अनुशासन यसले परिपालना गराउन सक्ने लक्षण देखाएको छैन । राष्ट्रिय गौरवका आयोजनाबाट बजेट रकमान्तर गराउनबाट यसले रोक्ने प्रयास त गरेको छ तर यहाँ एक शीर्षकबाट अर्को शीर्षकमा रकमान्तर हुने प्रवृत्ति उच्च छ । यसलाई नै नियन्त्रण नगरी समग्रमा वित्तीय अनुशासनमा सुधार हुँदैन । विगतका दुई आर्थिक वर्षको महालेखा परीक्षकको प्रतिवेदन हेर्ने हो भने कुल खर्चको ५ र १२ प्रतिशत बजेट विभिन्न शीर्षकहरूबाट रकमान्तर गरेर ल्याइएको देखिन्छ । विसं २००८ र २०१६ मा तत्कालीन अर्थमन्त्री सुवर्णशमशेरले व्यवस्था गरेजस्तो बजेटरी व्यवस्था कोषको स्थापना गरिनु वित्तीय अनुशासन र पारदर्शिताका हिसाबले अत्यन्त सान्दर्भिक हुन्छ ।उपत्यकाको वातावरणीय प्रदूषणलाई कम गर्न उद्योगहरूलाई बाहिर सार्ने नीति लिइएको छ तर त्यसको रणनीति के हुने र उद्योग सार्नका लागि प्रोत्साहन कसरी दिने भन्ने प्रस्ट छैन । यसरी हेर्दा यो एउटा नीतिगत प्रयासका रूपमा आएको तर यसलाई कसरी अगाडि बढाउने प्रस्ट रणनीति नभएकाले आगामी आर्थिक वर्षमा यसले ठोस उपलब्धि ल्याउनेछ भन्नेमा कमै मात्र आशावादी हुन सकिन्छ ।कर व्यवस्थाबजेटबाट निजी क्षेत्र उत्साहित छ । यस बजेटले स्वास्थ्यमा प्रतिकूल असर पार्ने सुर्ती, खैनी, गुट्खालगायत पानमसला, सुगन्धित सुपारी, माउथ फ्रेसनर र हुक्का फ्लेवरमा कर लगाउने व्यवस्था गर्नुका साथै चुरोटमा (प्रिमियम र सस्तो चुरोट दुवै) अन्तःशुल्क बढाउनुबाहेक अन्य आर्थिक क्रियाकलाप र उपभोगमा करका दरहरू यथावत् राखेको छ । त्यसैले कर सुधारको माध्यमबाट कति थप राजस्व उठ्न सक्छ भन्ने कुरा अनौपचारिक आर्थिक क्रियाकलापहरूलाई कति हदसम्म औपचारिक क्षेत्रमा ल्याउन सकिन्छ भन्नेमा भर पर्छ । यसमा ठूलो उपलब्धि हुन नसकेको अवस्थामा राजस्वको परिचालन पुरानै सन्तुलनको वरिपरि नै रहन सक्छ ।अन्तर्राष्ट्रिय व्यापारको प्रवृत्तिमा विगत एक दशकमा तात्विक परिवर्तन हुन सकेको छैन । तर कुल व्यापारमा निर्यातको अंश आर्थिक वर्ष २०७३/७४ मा अत्यन्त न्यून (करिब ६ प्रतिशत) रहेकामा त्यसपछिका वर्षहरूमा बिस्तारै बढेर हाल करिब ९ प्रतिशतको हाराहारी रहेको छ । यसलाई सुधार गर्ने दिशामा प्रस्तुत बजेटले कुनै नीतिगत प्रयास गरेको देखिँदैन । निर्यात र आयातकर्ता उद्योगले आयात–निर्यातका लागि एक्जिम कोड लिँदा राख्नुपर्ने बैंक ग्यारेन्टीको व्यवस्थालाई हटाउनुबाहेक अन्य निर्यात प्रवर्द्धनका ठोस प्रयासहरू देखिँदैनन् । कृषि कर्मलगायत सबै उत्पादनशील क्षेत्रका उपलब्धिहरूसँग जोडिएका बौद्धिक सम्पत्तिहरूको संरक्षणका लागि सरकारले कानुन संशोधनका कुरा बजेट वक्तव्यमा उल्लेख गरेको छ तर त्यो पर्याप्त छैन । हामीकहाँ कानुनी जटिलताभन्दा पनि सहजीकरणको अभाव खड्किरहेको स्थिति हो । नेपालमा राष्ट्रिय बौद्धिक सम्पत्ति नीति २०७३, पेटेन्ट डिजाइन तथा ट्रेडमार्क ऐन २०२२, प्रतिलिपि अधिकार ऐन २०५९, कलेक्टिभ मार्कको दर्तासम्बन्धी निर्देशिका २०६७ जस्ता बौद्धिक सम्पत्तिसम्बन्धी कानुन नभएका होइनन् तर नेपालले बौद्धिक सम्पत्तिको संरक्षणमा गरेको प्रगतिको गति अत्यन्त धिमा छ । कानुन संशोधनले उद्योग विभागमा दर्ता हुने पेटेन्ट, डिजाइन र ट्रेडमार्कको संरक्षण नेपाली बजारभित्र त सहज हुने भयो तर विश्व बजारमा विश्व बौद्धिक सम्पत्ति संरक्षण संस्थामा दर्ता नभई निर्यातमा सहजीकरण हुँदैन । यसमा नेपाली कानुन संशोधनले मात्रै खास अर्थ राख्दैन । उद्योग विभागले आफ्नो बौद्धिक सम्पत्तिको संरक्षण अन्तर्राष्ट्रिय बजारमा गराउन चाहने कृषक र औद्योगिक उत्पादकहरूलाई विश्व बौद्धिक सम्पत्ति संरक्षण संस्थामा पहुँच पुर्‍याउन र बौद्धिक सम्पत्तिको अधिकार स्थापित गराउन सरकारको सहयोग जरुरत छ । विश्व बौद्धिक सम्पत्ति संरक्षण संस्थाको सन् २०२३ को नेपाल तथ्यांकका आधारमा स्वदेशमा बस्ने र विदेशमा बस्ने दुवैलाई समेटेर हालसम्म १११ वटा पेटेन्ट, ५० वटा औद्योगिक डिजाइन, र १३५५० ट्रेडमार्क निवेदन दर्ता भएका छन् । यिनीहरूको अधिकार स्थापित गराउनुका साथै निर्यात प्रवर्द्धनमा सहजीकरण गराइदिन सरकारको प्राथमिकतामा पर्नुपर्छ ।आयकरको सन्दर्भमा पुँजी बजारबाट प्राप्त हुने आय र त्यसको करमा सरकारले विशेष ध्यान दिनुपर्ने देखिन्छ । सेयर कारोबारमा ‘स्क्रिप्ट’ अनुसार छुट्टाछुट्टै कर लगाउँदा नाफामा कर तिर्ने तर घाटा समायोजन गर्न नपाइने स्थिति बनेको छ । सेयर कारोबार नै परिवारको सम्पूर्ण आम्दानीको स्रोत हो भने आयकर ऐनअनुसार नै समग्रतामा स्ल्याबअनुसार कर लगाउनु उपयुक्त हुन्छ । नाफामा रहेका सेयर लगानीबाट सरकारले कर राजस्व लिने तर घाटामा रहेका कारोबारलाई समेटेर खुद आय गणना गर्न नपाइने जटिल र अन्यायपूर्ण नियमले पुँजी बजारका साना र खुद्रे लगानीकर्ताहरूलाई हतोत्साही बनाएको छ । यसमा आयकर ऐनको ध्यान गए पनि यसलाई सरलीकरण र न्यायसंगत बनाइएको छैन । साथै खुद आय निर्धारणमा मुद्रास्फीतिको असर पनि समावेश गर्न पाइने व्यवस्था गरिनुपर्छ ।पुँजी बजारमा सरकारले ध्यान दिनुपर्ने अन्य पक्षहरूमा बोनस सेयरमा कर लाग्ने गरेको तर लगानीकर्ताहरू बोनस सेयर कम्पनीको आम्दानीबाट वितरण भएको र त्यसमा पहिले नै कर लागिसकेकाले बोनस सेयरमा पनि कर लगाउँदा दोहोरो कर लाग्न गएको तर्क गरिरहेका छन् । यसमा अन्तर्राष्ट्रिय असल अभ्यासको पालना गर्नु न्यायसंगत हुन्छ ।सेयर होल्डिङमा विभिन्न अवधिका लागि विभिन्न दरमा अग्रिम आयकर कटौती भइरहेको स्थिति छ । यस प्रकारको कर एक वर्षभन्दा कम र बढी अवधिका लागि, संस्थागत रूपले गरिएको सेयर लगानीका लागि र असूचीकृत कम्पनीका लागि फरक–फरक रहेका छन् । यसमा नै पर्याप्त ध्यान दिएर करका दरहरू निर्धारण गरिएको हुनाले यसलाई अन्तिम कर मानिनुपर्छ भन्ने सेयर लगानीकर्ताहरूको माग रहिआएको छ । व्यवहारमा पनि अन्तिम करकै रूपमा संकलन भइरहेको स्थिति छ तर यसमा आयकर ऐन स्पष्ट नहुँदा कर अधिकृतले पुनरावलोकन गर्न सक्ने बाटो कानुनले दिएको छ । यसलाई पनि दर परिवर्तन गरेरै भए पनि अन्तिम नै मानिदिँदा कर प्रशासन पनि सरलीकृत हुन जान्छ ।सुधारको मार्गचित्र२००७ सालको परिवर्तनसँगै प्रजातान्त्रिक सरकारको स्थापना भएपछि नेपालमा सरकारले नियमित रूपमा वार्षिक बजेट निर्माण गर्दै आएको छ । तर पनि अझै नेपाल सरकारको बजेटरी प्रणालीमा कैयौं नीतिगत र प्रक्रियागत कमजोरीहरू रहँदै आएका छन् । गत आर्थिक वर्षको बजेटको सिद्धान्त र प्राथमिकतासहित उपलब्धिहरूको मिहिन ढंगले समीक्षा नगरी अर्थतन्त्रको स्वरूपको मात्रै पुनरावलोकन गरी बजेट निर्माणको थालनी गरिन्छ । साथै गत वर्षको भन्दा आगामी वर्षको बजेटको आकार बढ्नैपर्छ भन्ने मनोविज्ञानले बजेट निर्माण प्रभावित छ । यस प्रकारको मानसिकताबाट बाहिर निस्केर बजेटलाई आवश्यकताभन्दा बढी महत्त्वाकांक्षी बनाइनु हुँदैन ।नेपालमा संघीयतासँगै वित्तीय पारदर्शिता कमजोर हुँदै गएको स्थिति छ । प्रदेश र स्थानीय तहमा स्रोतको अभावमा अन्धाधुन्ध लगाइएका विभिन्न शुल्क, जरिवाना र सहायतासम्बन्धी आम्दानी र खर्चलाई बढी पारदर्शी बनाइनुपर्छ । अर्कोतर्फ वित्तीय समानीकरण अनुदानलाई कटौती नगरी आवश्यक परे केही अंश समपूरक र ससर्त अनुदानमा सार्न सकिन्छ, यसले प्रदेश र स्थानीय सरकारको क्षमता अभिवृद्धिसँगै वित्तीय उपलब्धता पनि सुनिश्चित गर्छ ।वैदेशिक अनुदान घट्दै गएको र सार्वजनिक ऋण बढ्दै गएको वर्तमान स्थितिमा सम्भावित अनुदानका स्रोतहरूमा पहुँच बढाउनु सरकारका लागि अत्यन्त आवश्यक छ । राष्ट्रसंघीय जलवायु परिवर्तन कन्भेन्सन कोषको पछिल्लो तथ्यांकअनुसार नेपाल जलवायु परिवर्तनबाट हुने क्षतिहरू सामना गर्ने नवौं ठूलो मुलुक हो, त्यसैले नेपालले हरित जलवायु कोष (ग्रीन क्लाइमेट फन्ड) बाट त्यही अनुपातमा अनुदान प्राप्त गर्ने अधिकार राख्छ । तर यसका लागि सरोकारवाला सरकारी र गैरसरकारी संस्थाहरूको प्रतिस्पर्धी परियोजनाहरू जित्न सक्ने क्षमताको अभिवृद्धि हुनु जरुरी छ ।–आचार्य त्रिवि अर्थशास्त्र विभागका प्राध्यापक हुन् ।"
प्राज्ञिक स्वतन्त्रताको विश्वव्यापी संकट,"अमेरिकी राष्ट्रपति डोनाल्ड ट्रम्पले आफ्नो वैचारिक राजनीतिक उद्देश्य प्राप्त गर्न प्राज्ञिक स्वतन्त्रतालाई गम्भीर क्षति गर्ने दमनकारी प्रक्रिया अपनाएका छन् । त्यसैले प्राज्ञिक स्वतन्त्रता वा शैक्षिक स्वतन्त्रता विश्वव्यापी चिन्ताको विषय भएको छ । किनकि, अमेरिकी विश्वविद्यालयहरूले विश्वव्यापी शिक्षामा महत्त्वपूर्ण प्रभाव पार्छन् । अनुसन्धान र शैक्षिक उत्कृष्टताका लागि मापदण्डहरू स्थापित गर्छन् ।एक पछिल्लो रिपोर्टअनुसार, अमेरिकी कुल जनसंख्याको ५.९ प्रतिशत अन्तर्राष्ट्रिय विद्यार्थीहरू छन् । स्विडेनी संसद् ‘रिक्स्दाग’ ले ‘अनुसन्धान र आविष्कार प्रस्ताव’ उपर छलफल गर्दा अमेरिकी अनुसन्धानकर्तालाई कसरी आमन्त्रित गर्ने भन्नेबारेसमेत छलफल गरेको छ । ट्रम्पका कारणले प्राज्ञिक स्वतन्त्रता स्विडिस वामपन्थी, उदारवादी र अतिवादी–दक्षिणपन्थीबीचमा तीव्र बहसको विषय बनेको छ ।मूलतः प्राज्ञिक स्वतन्त्रता विश्वविद्यालयहरूको अन्तर्निहित स्वायत्ततामा निर्भर हुन्छ । सरकारी वा निजी आर्थिक स्रोतबाट सञ्चालन भए पनि विश्वविद्यालयहरू स्वायत्त हुनुपर्छ । आर्थिक लगानीकर्ताको हस्तक्षेप वा सेन्सरसिप, प्रतिशोध वा संस्थागत दबाब, डरबिना पाठ्यक्रम नियन्त्रण, ज्ञान र विचारहरू अन्वेषण गर्ने, सिकाउने, छलफल गर्ने र प्रकाशित गर्ने स्वायत्त अधिकारलाई प्राज्ञिक स्वतन्त्रता भानिन्छ । स्वायत्तताको जवाफदेहितासँग घनिष्ठ सम्बन्ध हुन्छ । विश्वविद्यालयहरू समाजप्रति जवाफदेही हुन्छन्, हुनुपर्छ ।वर्तमान विश्वव्यापी चुनौती भनेको विश्वविद्यालयहरूको वैध निरीक्षण कसरी र कुन हदसम्म गर्ने ? निरीक्षण र शैक्षिक स्वतन्त्रताको संरक्षणबीच सन्तुलन कसरी गर्ने भन्ने हो । विश्वविद्यालयहरूलाई राज्यबाट सुरक्षा र वित्तीय सहायता चाहिन्छ । तर शैक्षिक नेतृत्व राजनीतिक नेतृत्वको प्रभावबाट मुक्त हुनुपर्छ । राजनीतिक हस्तक्षेपले पाठ्यक्रमको तटस्थता, अनुसन्धानको वस्तुनिष्ठता र विचारहरूको विविधतालाई बाधा पुर्‍याउँछ ।राजनीतिक नेतृत्वको प्रभावबाट आलोचनात्मक सोचको विकास र ज्ञानको प्रगतिमा बाधा पुग्छ । यस सन्दर्भमा विद्यार्थी र अनुसन्धानकर्ताको व्यक्तिगत र विश्वविद्यालयहरूको संस्थागत शैक्षिक स्वतन्त्रता र स्वायत्तता समान रूपले महत्त्वपूर्ण छन् । जस्तै, एक प्राध्यापकलाई विश्वविद्यालय वा राज्य असहमत भए पनि आफ्नो व्याख्यान वा प्रकाशित लेखहरूमा सरकारी नीतिको आलोचना गर्ने स्वतन्त्रता हुन्छ, हुनुपर्छ ।जागृति र राजनीतिक शुद्धताअफ्रिकी–अमेरिकी शब्द ‘वोकिज्म’ (जागृति) को अर्थ सामाजिक अन्याय, विशेष गरी जातिवादको बारेमा सचेत रहनु हो । ‘वोकिज्म’ को राजनीतीकरण गरिएको छ र शैक्षिक स्वतन्त्रतासम्बन्धमा विवादास्पद भएको छ । उदाहरणका लागि, जातिवादी शब्द ‘एनवोर्ड’ प्रयोग गर्न सकिन्छ कि सकिन्न ? आलोचकहरूको तर्क छ कि ‘वोकिज्म’ ले असहमतिलाई मौन पार्छ वा कथित अपराधहरूलाई दण्डित गर्छ । ‘वोकिज्म’ समर्थकहरूले समानता, न्याय र समावेशीकरणका लागि आवश्यक मान्छन् ।असमानता र अन्यायका बारेमा जागरुकतालाई जोड दिन्छन् । युरोप र अमेरिकामा वाम र दक्षिणपन्थी राजनीतिक वर्ग आ–आफ्नो स्वार्थका लागि शैक्षिक स्वतन्त्रताबारेको बहसमा सक्रिय छन्, अर्थात् ‘पोलिटिकल करेक्टनेस’ (राजनीतिक शुद्धता) र ‘पोलिटिकल इनकरेक्टनेस’ (राजनीतिक अशुद्धता) को बहस ।राजनीतिक शुद्धताले सार्वजनिक जीवनमा पहिचान, शक्ति र सभ्यतामाथि गहिरो सांस्कृतिक द्वन्द्वहरू प्रतिबिम्बित गर्दछ । मानिसको पहिचानलाई सम्मान गर्ने शब्दहरू प्रयोग गर्ने वामपन्थीहरूले राजनीतिक रूपमा सही अभिव्यक्तिलाई समर्थन गर्छन् र अभिव्यक्ति स्वतन्त्रताको रक्षाका रूपमा हेर्छन् । तर दक्षिणपन्थी यसलाई अभिव्यक्ति स्वतन्त्रताको अवरोध ठान्छन् ।ट्रम्प र मोदीयुगस्वायत्तताको सर्वमान्य सिद्धान्तविपरीत ट्रम्प प्रशासनले अमेरिकी विश्वविद्यालयहरूमा कसलाई भर्ना गर्ने, नियुक्त गर्ने र कुन पाठ्यक्रमहरू पढाउने भन्नेबारे पनि निर्णय गरिरहेको छ । विश्वविद्यालयहरूलाई अनुदान कटौती, उनीहरूको गैरनाफामुखी हैसियत गुमाउने र अनुदानमा कर लगाउनेजस्ता विभिन्न सजायहरूको धम्की दिइँदै छ ।जातिवाद, लैंगिक समानता, गैरपुँजीवादी आर्थिक प्रणाली, पुरुषत्वको फरक परिभाषा, प्यालेस्टिन, गैरक्रिस्चियन धर्म, एलजीबीटीक्यू+ पहिचान, इजरायल र अमेरिकाविरोधी कुनै पनि विषयका बारेमा छलफल र प्रकाशित गर्न प्रतिबन्ध लगाइँदै छ । फ्लोरिडा र टेक्ससजस्ता राज्यहरूमा केही पाठ्यक्रमहरू प्रतिबन्ध लगाउन र विश्वविद्यालयहरूमा थप राजनीतिक नियन्त्रणमा जोड दिन खोजेको छ ।अन्तर्राष्ट्रिय विद्यार्थीलाई हार्वर्ड विश्वविद्यालयबाट निष्कासित गर्ने ट्रम्प प्रशासनको प्रयासविरुद्धको मुद्दामा अदालतको आदेशले निष्कासन हाललाई रोकिए पनि अमेरिकाको शैक्षिक स्वतन्त्रताको प्रतिष्ठामा गम्भीर असर परेको छ ।शैक्षिक स्वतन्त्रताको सम्बन्धमा राष्ट्रपति ट्रम्पजस्तै भारतीय प्रधानमन्त्री नरेन्द्र मोदीको विश्वसनीयता समस्याग्रस्त देखिन्छ । प्रधानमन्त्री मोदीको नेतृत्वमा भारतमा शैक्षिक स्वतन्त्रता विशेषगरी विद्वान्हरू, नागरिक समाज र अन्तर्राष्ट्रिय पर्यवेक्षकहरूका बीचमा तीव्र बहसको विषय बनेको छ । जवाहरलाल नेहरू विश्वविद्यालय, दिल्ली विश्वविद्यालय र अन्य संस्थाहरूउपर सरकारी निरीक्षण र राजनीतिक हस्तक्षेप बढेका छन् । उपकुलपति र प्रमुखहरू प्रायः वैचारिक झुकाव वा सत्तारूढ दलप्रतिको बफादारीका आधारमा नियुक्त हुन्छन् ।पाठ्यक्रमलाई हिन्दु राष्ट्रवादी दृष्टिकोणसँग मिलाउन दबाब दिइएको छ, विशेष गरी इतिहास, संस्कृति र राजनीतिक विज्ञान विषयहरूमा । सरकारी नीतिहरूको आलोचना गर्ने संकाय र विद्यार्थीहरूले अनुशासनात्मक कारबाही, कानुनी धम्की र प्रहरी कारबाहीको सामना गर्नुपरेको छ । असहमत विचारहरूका लागि ‘राष्ट्रविरोधी’ भनेर लेबल लगाइएको छ । क्याम्पसहरूमा निगरानी र आत्म–सेन्सरसिप बढेको रिपोर्ट गरिएको छ ।अनुसन्धान र प्रकाशनमा स्वतन्त्रता कश्मीर, जातीय हिंसा, धार्मिक अल्पसंख्यकहरू, वा हिन्दुत्व विचारधाराको आलोचनाजस्ता संवेदनशील विषयहरू बढ्दो रूपमा निषेधित छन् । विशेष गरी राजनीतिक रूपमा संवेदनशील विषयहरूको अनुसन्धान गर्दा अनुसन्धानकर्ताहरूले अभिलेख, डेटा वा फिल्डवर्क साइटहरू पहुँच गर्न कठिनाइको सामना गर्छन् । प्रकाशकहरू र विश्वविद्यालयहरूलाई पुस्तकहरू सेन्सर गर्न वा फिर्ता लिन दबाब दिइएका रिपोर्टहरू छन् ।बनारस हिन्दु विश्वविद्यालयमा संस्कृत विभागमा महिला मुस्लिम प्राध्यापकको नियुक्तिले धार्मिक रूढिवादीताले उत्तेजित विरोध प्रदर्शन निम्त्यायो । त्यसमा प्रशासन निष्क्रिय रह्यो । अशोका विश्वविद्यालय एक प्रख्यात निजी उदार कला विश्वविद्यालयमा शैक्षिक स्वतन्त्रता र सरकारी दबाबका बारेमा चिन्ता व्यक्त गर्दै प्रताप भानु मेहता र अरविन्द सुब्रमण्यमजस्ता प्रख्यात विद्वान्हरूले राजीनामा दिएका छन् ।केही निजी विश्वविद्यालयहरूले सापेक्षिक स्वायत्तता कायम राखे पनि वैचारिक प्रहरीकरण र आलोचनात्मक अनुसन्धानका लागि ठाउँ घट्दै गएको देखाउँछ । यो प्रवृत्तिले भारतको लोकतन्त्रमा व्यापक अधिनायकवादी मोडलाई प्रतिबिम्बित गर्दछ ।मोदीको नेतृत्वमा आरएसएस भारतीय इतिहास पुनर्लेखन गरिरहेका छन् । भाजपाको अति दक्षिणपन्थी वैचारिक तरिकाले विद्यालयहरूको पाठ्यक्रम परिवर्तनको काम गरिरहेका छन् । चरित्रको निष्ठा र उद्देश्यको इमानदारिताको अभावका कारण भारतमा राजनीतिक दल बदल्नु सामान्य अभ्यास मानिन्छ । ‘गोदी मिडिया’ र ‘ह्वाट्सप्प युनिभर्सिटी’ ज्ञान र अभिव्यक्तिका विकृत संस्थाहरू हुन् । राष्ट्र प्रमुख र सरकार प्रमुख जतिसुकै लोकतान्त्रिक तरिकाले निर्वाचित भए पनि ‘ट्रम्पयुग’ र ‘मोदीयुग’ मा ज्ञानको स्वतन्त्रतामा दखल भइरहेको छ ।सत्यको खोजी र बौद्धिक स्वतन्त्रताप्रसिद्ध खगोलशास्त्री र भौतिकशास्त्री, ग्यालिलियो ग्यालिली वैज्ञानिक सत्य र बौद्धिक इमानदारीको एउटा उत्कृष्ट उदाहरण हुन् । ग्यालिलियोले ‘पृथ्वी सूर्यको वरिपरि घुम्छ’ भन्ने सत्यको दाबी गर्दा बाइबलमा आधारित धार्मिक कट्टरतालाई चुनौती दियो भनेर धार्मिक पाखण्डीहरूले ग्यालिलियोउपर मुद्दा चलाए । उनलाई घरमै नजरबन्दमा राख्ने सजाय सुनाइयो र नजरबन्दमै मृत्यु भयो ।सायद सोक्रेटिसले जस्तो अरू कसैले शैक्षिक स्वतन्त्रताका लागि बलिदान दिएका छैनन् । सत्य खोज्ने उत्कृष्ट उदाहरण भनेको प्राचीन ग्रिक दार्शनिक सोक्रेटिसको अनुसन्धानप्रतिको प्रतिबद्धता हो । यसबारे सोक्रेटिसका चेला दार्शनिक प्लेटोले ‘द अपोलोजी’ मा गम्भीरतापूर्वक उल्लेख गरेका छन् । सोक्रेटिसले सत्य र ज्ञानको खोजीमा सामान्य मानिएका विश्वासहरूमाथि प्रश्न उठाउन, विरोधाभासहरू उजागर गर्न र शक्तिशाली व्यक्तित्वहरूलाई चुनौती दिन आफ्नै जीवन समर्पित गरे ।‘परीक्षण नगरिएको जीवन बाँच्न लायक छैन’ भन्ने उनको प्रसिद्ध भनाइ हरेक पुस्ताका शिक्षाविद्हरूका लागि मार्गदर्शक सूत्र हो । परम्परागत विश्वासहरूलाई चुनौती दिन सोक्रेटिसले युवाहरूलाई शिक्षा दिएका थिए । त्यो उनको मृत्युको कारण बन्न पुग्यो । मृत्युको धम्की दिँदा पनि उनले आफ्ना सिद्धान्तहरू त्याग्न अस्वीकार गरे । भाग्नु वा सम्झौता गर्नुको सट्टा, उनले मृत्युदण्ड स्वीकार गरे, सत्य र निष्ठा जीवनभन्दा बढी मूल्यवान् छन् भनी दाबी गरे । उनको जीवन सत्यप्रतिको अटल समर्पण, सत्यका लागि सर्वोच्च उदाहरणको रूपमा खडा छ ।अलग संस्कृति र युगका बौद्धिक भए पनि कन्फ्युसियस, बुद्ध र सोक्रेटिसले ज्ञान र आचरणको महत्त्वलाई जोड दिएका छन् । अन्धविश्वासउपर प्रश्न उठाउन, विरोधाभासहरू उजागर गर्न र शक्तिलाई चुनौती दिन कन्फ्युसियस, बुद्ध र सुकरातले मार्गनिर्देश गरेका छन् । सरल भाषामा सत्य भनेको वास्तविकतासँग मेल खाने विषय हो । प्राज्ञिक स्वतन्त्रता भन्नाले सत्य खोज्ने, प्रकाशित गर्ने र सिकाउने अधिकार भन्ने बुझ्नु आवश्यक हुन्छ । प्राज्ञिक स्वतन्त्रताको अधिकारले कर्तव्यसहितलाई बुझाउँछ ।केही मानिसहरू उत्तर–आधुनिकतावादको नाममा ‘वैकल्पिक सत्य’ को कुरा गर्छन् । तर सत्य वैकल्पिक हुन्न । त्यसैले, व्यंग्यात्मक रूपमा वर्तमान समयलाई ‘उत्तर–सत्य युग’ भनिन्छ । वस्तुगत तथ्यहरूभन्दा भावना, व्यक्तिगत विश्वास र व्यक्तिपरक व्याख्याहरू उत्तर–सत्य समयमा प्रभावशाली मानिन्छन् । यस्तो ‘वैकल्पिक सत्य’ ले जनमत र राजनीतिक बहसलाई आकार दिन्छ । विद्वान्हरू सजायको डरबिना प्रचलित विचार र अधिकारलाई चुनौती दिन स्वतन्त्र हुनुपर्छ । ज्ञानको खोजी केवल उपयोगिताका लागि मात्र होइन ।प्राज्ञिक स्वतन्त्रता किन ?सन् १९१५ मा अमेरिकन एसोसिएसन अफ युनिभर्सिटी प्रोफेसरद्वारा प्राज्ञिक स्वतन्त्रताको घोषणा गरियो । यसमा कुनै पनि विषयमा प्रश्न उठाउनु, अनुसन्धान, शिक्षण र अभिव्यक्ति तथा प्रकाशन स्वतन्त्रताबारे उल्लेख थियो । प्राज्ञिक स्वतन्त्रता भन्नाले विद्यार्थीलाई बाह्य हस्तक्षेपबाट सुरक्षित शैक्षिक वातावरणमा सिक्ने अधिकार हुन्छ ।प्राध्यापकहरूको सामाजिक र राजनीतिक आलोचनामा संलग्न हुने अधिकार समावेश हुन्छ । विश्वविद्यालयहरूमा शैक्षिक स्वतन्त्रताबिना असहमति निरुत्साहित हुन्छ । उत्पादन गरिएका डाक्टर, इन्जिनियर, वकिल, पत्रकार र अन्यको गुणस्तर तथा चरित्र प्रायः व्यक्तिगत फाइदाका लागि सत्ताधारीसँग सम्झौता गर्ने हुन्छन् । डाक्टरहरूमा नयाँ चिकित्सा अनुसन्धान वा सार्वजनिक स्वास्थ्य प्रणालीहरूबारेमा आलोचनात्मक सोचको कमी हुन सक्छ ।इन्जिनियरहरू विश्वव्यापी मापदण्डहरूमा पछाडि पर्न सक्छन् । वकिलहरू शक्तिका सेवकहरू हुन पुग्छन् । न्याय होइन, अन्यायपूर्ण कानुनहरूलाई चुनौती दिनुको सट्टा यथास्थितिको रक्षा गर्न हुन पुग्छन् । नागरिक स्वतन्त्रतालाई बेवास्ता गर्न वा गलत बुझ्न सक्छन् । शिक्षकहरू, वैज्ञानिकहरू, अर्थशास्त्रीहरू सत्य वा सार्वजनिक हितको सट्टा राजनीतिज्ञहरूको सेवा गर्न सक्छन् । शैक्षिक स्वतन्त्रताबिना विश्वविद्यालयहरूले प्राविधिक रूपमा सक्षम जनशक्ति तयार गर्न सक्लान् तर बौद्धिक आलोचनात्मक विचारकहरूको जन्माउन सक्दैनन् । लोकतान्त्रिक वा नैतिक तरिकाले सार्वजनिक हितको सेवा गर्ने जनशक्ति तयार हुँदैन ।शैक्षिक स्वतन्त्रता सूचकांक (एएफआई) अनुसार, जर्मन संविधानमा शैक्षिक स्वतन्त्रताका लागि बलियो कानुनी सुरक्षा छ । विश्वविद्यालयहरूमा संस्थागत स्वायत्तता छ । विश्वविद्यालयहरू र विद्यार्थीहरूले राज्यको हस्तक्षेपबिना अनुसन्धान र अध्यापन गर्न सक्छन् । स्विडेनमा पारदर्शी प्राशासन र अभिव्यक्तिको बलियो स्वतन्त्रता छ । फिनल्यान्डमा विश्वविद्यालयहरू स्वशासित संस्थाहरू हुन् । राज्यले उच्च शिक्षालाई कोष दिन्छ तर पाठ्यक्रम वा अनुसन्धानमा हस्तक्षेप गर्दैन ।क्यानडामा शैक्षिक अभिव्यक्तिका लागि बलियो सुरक्षा छ । नेदरल्यान्डस्मा विश्वविद्यालय स्वायत्तता र शैक्षिक स्वतन्त्रताको स्तर उच्च छ । राज्यको अनुदान र संस्थागत स्वतन्त्रताबीच सन्तुलित सम्बन्ध छ । न्युजिल्यान्डमा विश्वविद्यालयहरू उच्चस्तरको स्वायत्तताका साथ सञ्चालन हुन्छन् । शैक्षिक कर्मचारीहरूलाई अलोकप्रिय वा विवादास्पद विचार व्यक्त गर्ने कानुनी अधिकार हुन्छ ।नर्वे, स्विट्जरल्यान्ड, डेनमार्क, अस्ट्रियामा सम्मानित शैक्षिक स्वतन्त्रता छ । माथि उल्लेखित देशहरूमा दक्षिणपन्थी विचारवादीहरूले अव्यस्थित प्रणालीको आलोचना गरिरहेका छन्, आफ्नै एजेन्डाको माग गरिरहेका छन् । बेलायतका विश्वविद्यालयहरूले प्राज्ञिक स्वतन्त्रता कायम राख्ने अपेक्षा गरिए पनि कहिलेकाहीं स्वतन्त्रता र संस्थागत नीतिहरू, जनमत वा राजनीतिक दबाबहरूबीच तनाव उत्पन्न हुन्छ । हंगेरी, टर्की, चीन, भारत र रुसजस्ता देशहरूमा हालका वर्षहरूमा शैक्षिक स्वतन्त्रतामा तीव्र गिरावट छ ।नेपालका चुनौतीहरूनेपालमा विश्वविद्यालय शिक्षा प्रणालीले विद्यार्थीहरूको पहुँच विस्तार भएको छ भनिन्छ । तर गुणस्तर र प्रभावकारितामा बाधा पुर्‍याउने धेरै चुनौतीहरू छन् । विश्वविद्यालयहरूको संख्या र विद्यार्थीहरू भर्ना दर उल्लेख्य बढेको छ । निजी विश्वविद्यालय र सम्बद्ध कलेजहरूले माग पूरा गर्न र केही प्रतिस्पर्धा सुरु गर्न मद्दत गर्छन् । धेरै विश्वविद्यालयहरू पुरानो पाठ्यक्रम, कमजोर अनुसन्धान संस्कृति र योग्य संकायको अभावबाट ग्रस्त छन् ।नेपालमा राजनीतिले विश्वविद्यालय प्रशासनलाई ठूलो प्रभाव पारेको छ । विद्यार्थी राजनीति र कमजोर विश्वविद्यालय प्रणालीले शैक्षिक क्यालेन्डरमा बाधा पुर्‍याएको छ । सार्वजनिक विश्वविद्यालयहरूमा राज्यको लगानी कम छ । जसले गर्दा कमजोर पूर्वाधार र सीमित अनुसन्धान हुन्छ । त्रिभुवन विश्वविद्यालयमा अझै पनि केन्द्रीकृत प्रणाली छ । नोकरशाही नियन्त्रणले संस्थागत स्वायत्ततालाई सीमित गरेको छ । विश्वविद्यालय शिक्षा प्रायः नेपालको स्वदेशी र विदेशी श्रमबजार दुवैमा माग गर्ने सीपहरूसँग मेल खाँदैन ।विश्वविद्यालय शिक्षा प्रणाली विस्तार भए पनि, यसमा शैक्षिक गुणस्तर, शासन, अनुसन्धान क्षमता र राष्ट्रिय विकास लक्ष्यहरूसँगको पंक्तिबद्धतामा केन्द्रित सुधारको तत्काल आवश्यकता छ । नेपालका प्रधानमन्त्री केपी शर्मा ओलीलाई ट्रम्प र मोदीको नेपाली ‘प्रतिबिम्ब’ भन्न त सकिन्न । तर नेपालको विश्वविद्यालय शिक्षामा उनको प्रभाव स्थायी संरचनात्मक सुधारभन्दा राजनीतिक हस्तक्षेप र आधिपत्य बढी देखिन्छ ।शैक्षिक स्वतन्त्रता सत्य–खोजी, अनुसन्धान र आविष्कार, जिम्मेवार नागरिक र शैक्षिक संस्थाहरूको स्वायत्तताका लागि जग हो । योबिना, विश्वविद्यालयहरू खोक्रो हुन्छन् । लोकतान्त्रिक समाज कम सूचित, कम न्यायपूर्ण र कम स्वतन्त्र हुने जोखिममा हुन्छ । प्राज्ञिक स्वतन्त्रताको अभ्यास गर्ने विश्वविद्यालयका विद्यार्थीहरू प्राविधिक–आर्थिक चालक मात्र होइनन्, राष्ट्रिय राजनीतिमा परिवर्तनकारी शक्तिहरू हुन् ।जुनसुकै मुलुक भए पनि विश्वविद्यालयहरूलाई राजनीतीकरण गर्ने शासकले आफ्नो मुलुकको भविष्यलाई ध्वस्त पार्छ । विश्वविद्यालयका प्राध्यापक, अनुसन्धानकर्ता, विज्ञहरू जो सरकार र राजनीतिक दलको विचारधाराको कठपुतली बन्छन् राष्ट्रहरूको भविष्यका लागि उत्तिकै खतरनाक हुन्छन् । औसत मानवलाई सोक्रेटिस र ग्यालिलियो हुन सम्भव छैन । तर प्राज्ञिकहरू राजनीतिक विचारधाराबाट स्वतन्त्र र शैक्षिक स्वतन्त्रता अभिवृद्धिकर्ता बन्न सम्भव छ ।"
सूचना प्रविधि क्षेत्रमा भ्रष्टाचारको दुष्चक्र,"नेपाल दूरसञ्चार प्राधिकरणका लागि टेरामक्स प्रविधि उपकरण खरिदमा भ्रष्टाचार भएको भन्दै अख्तियारले यही जेठ १ गते विशेष अदालतमा मुद्दा दायर गर्‍यो । अख्तियारले १६ जना व्यक्ति र २ वटा कम्पनीसाग जनही ३ अर्ब २१ करोडभन्दा बढी बिगो मागेको छ ।त्यसको एक साता नबित्दै जेठ ५ गते अख्तियारले राष्ट्रिय सूचना प्रविधि केन्द्रका तत्कालीन कार्यकारी निर्देशकसहित ५ व्यक्ति र एक कम्पनीविरुद्ध ५ करोड ७९ लाख रुपैयाँ बिगो कायम गरी विशेष अदालतमा मुद्दा दायर गर्‍यो । पछिल्लो समय सूचना प्रविधि क्षेत्रमा कुन तहको भ्रष्टाचार झाँगिँदै गएको छ भन्ने यी दुई काण्डले प्रस्ट पारेका छन् ।सूचना प्रविधि क्षेत्रमा सरकारको अर्बौं लगानी भइरहेको छ र त्यही गतिमा भ्रष्टाचार पनि बढेको छ । पछिल्लो तीन आर्थिक वर्षमा अख्तियारले सूचना प्रविधि क्षेत्रमा कम्तीमा १० अर्ब ३७ करोड ७२ लाखभन्दा बढी बिगो माग गर्दै विशेष अदालतमा मुद्दा दायर गरेको छ ।एक अनौपचारिक तथ्यांकअनुसार संघीय निकायबाट २०७४ देखि २०७९ सम्म सूचना प्रविधिसँग सम्बन्धित सफ्टवेयर तथा उपकरण खरिदका लागि विभिन्न ६२ वटा टेन्डर आह्वान भएको थिए, जसको कुल बजेट ६२ अर्ब रुपैयाँभन्दा बढी थियो । उक्त बजेटमार्फत विभिन्न सरकारी निकायहरूले खरिद गरेका कैयौं सफ्टवेयर तथा उपकरणहरू प्रयोगविहीन छन् ।कमिसन तथा भ्रष्टाचारको कारण कतिपय उपकरण तथा सफ्टवेयरहरू प्रयोगका लागि आवश्यक पर्ने पूर्वाधारसमेत तयार नगरीकन खरिद गरिएका छन् । त्यसको एउटा उदाहरण हो–पेमेन्ट गेटवे । देश भित्र र बाहिरबाट हुने भुक्तानी पूर्ण रूपमा विद्युतीय माध्यमबाट गर्ने उद्देश्यले राष्ट्रिय सूचना प्रविधि केन्द्रले २०७५ मा खरिद गरेको पेमेन्ट गेटवे सफ्टवेयर अझै प्रयोगविहीन छ ।राज्यको ठूलो लगानी गरिएको राष्ट्रिय परिचयपत्र औचित्यविहीनजस्तै छ । राहदानी बनाउनेजस्ता केही सीमित काममा बाहेक अन्यत्र प्रयोग नहुने र अन्तरआबद्धतासमेत नभएकाले यसको उद्देश्य र खर्चको औचित्यतासमेत पुष्टि हुन नसकेको महालेखा परीक्षकको प्रतिवेदनमा उल्लेख छ । एक अर्बभन्दा बढीमा खरिद गरिएको सफ्टवेयर निर्माता कम्पनीले ‘सोर्स कोड’ समेत नदिँदा थप महँगो शुल्क तिर्नुपरेको छ ।यातायात व्यवस्थापन विभागले २०७३ सालमा २५ लाख सवारीसाधनका लागि ५ वर्षभित्र इम्बोस्ड नम्बर प्लेट जडान गरिसक्ने भनी ४ करोड ३७ लाख ८७ हजार ५ सय अमेरिकी डलरमा सम्झौता गरेको थियो । करिब ९ वर्ष बितिसक्दा करिब ३ लाख इम्बोस्ड नम्बर प्लेट छापिएका छन् भने ५० हजारको हाराहारीमा मात्रै जडान भएका छन् । आवश्यक पूर्वतयारीबिना नै यो खरिद प्रक्रिया अगाडि बढेका कारण सरकारले हालसम्म पनि यसको औचित्य पुष्टि गर्न सकेको छैन ।यसैगरी, दूरसञ्चार प्राधिकरणले टेलिफोन, इन्टरनेट सेवा तथा मोबाइल सेवा प्रदायक निकायका गतिविधिलाई नियमन तथा निगरानी गर्नका लागि भन्दै खरिद गरेको टेलिकम्युनिकेसन ट्राफिक मनिटरिङ एन्ड फ्रड कन्ट्रोल सिस्टम (टेरामक्स) र मोबाइल डिभाइस म्यानेजमेन्ट सिस्टम (एमडीएमएस) पनि प्रभावकारी लागू हुन सकेको छैन ।टेरामक्स खरिद एवं जडानसम्बन्धी खरिद कार्यको बजेट २ करोड ३७ लाख ७० हजार अमेरिकी डलर र एमडीएमएसको बजेट ७० लाख ६६ हजार ८ सय ८८ अमेरिकी डलर छ । दुवै प्रणाली हालसम्म कार्यान्वयनमा आएका छैनन् । यी दुवै खरिद प्रक्रियामा अख्तियारले अनुसन्धान गरिरहेको छ ।दूरसञ्चार प्राधिकरणअन्तर्गतको कुल ३ अर्बभन्दा बढी बजेट भएको आईटी ल्याबमा पनि अनियमितता भएको तथ्यहरू सार्वजनिक भएका छन् । अख्तियारले नेपाल टेलिकमको बिलिङ प्रणाली मर्मतसम्भारका नाममा ३ अर्ब रुपैयाँभन्दा बढीको ठेक्का सम्झौतामा भ्रष्टाचार भएको भन्दै अख्तियारले अनुसन्धान गरिरहेको छ ।जसमा नेपाल टेलिकमबाट प्रतिस्पर्धाबिना करिब ३ अर्ब १५ करोड रुपैयाँको ठेक्का सम्झौतामा भ्रष्टाचार भएको उजुरी छ । यी त केही उदाहरण मात्र हुन् । देश विकास, प्रशासनिक सुधार तथा डिजिटल समावेशीकरणको मेरुदण्डका रूपमा लिइने सूचना प्रविधि क्षेत्र पछिल्लो समय भ्रष्टाचारको डरलाग्दो दुष्चक्रमा फस्दै गएको छ ।नेपालमा सूचना प्रविधिसम्बन्धी सफ्टवेयर तथा उपकरणसम्बन्धी खरिद कार्यको नियमन र निगरानीका लागि हालसम्म कुनै पनि केन्द्रीकृत निकाय छैन । कतिपय निकायहरूले वर्षैपिच्छे सफ्टवेयर परिवर्तन गर्ने, पुरानो प्रयोग नगर्ने, आवश्यकता नै नभए पनि सफ्टवेयर तथा उपकरण खरिद गर्नेजस्ता काम गरिरहेका छन् । कमिसनको लोभमा अनावश्यक रूपमा सफ्टवेयर खरिद गर्ने प्रवृत्ति देशभरि नै झाँगिँएको छ ।यसैको एक उदाहरण हो– बाराको सिम्रौनगढ नगरपालिका । उक्त नगरपालिकाको जिन्सी व्यवस्थापनको केन्द्रीय प्रणालीसमेतको सफ्टवेयर खरिद तथा जडान विस्तार गर्ने क्रममा १ लाख ९९ हजार ८ सय ९७ रुपैयाँ भुक्तानी गरी सफट्वेयर खरिद गरेको तर प्रयोग नगरेको भन्दै २०७९ चैत २२ गते अख्तियारले विशेष अदालतमा मुद्दा दायर गरेको थियो ।सूचना प्रविधिको क्षेत्रमा एकपछि अर्को अनियमितता भेटिएपछि अख्तियारले तीव्र गतिमा अनुसन्धान सुरु गरेको थियो । यसपश्चात २०८० भदौ ४ गते सचिवहरूको बैठकले सरकारी निकायहरूमा अनावश्यक सफ्टवेयर खरिद रोक्ने निर्णयसमेत गरेको थियो । यसैगरी विस्तृत अध्ययनपश्चात अख्तियारले २०८० माघ २५ गते १० बुँदे सुझावमार्फत यससम्बन्धी खरिद तथा सञ्चालनमा सजगता अपनाउन तीनै तहका सरकारको ध्यानाकर्षण गराएको थियो ।भ्रष्टाचारका कारणपहिलो, नेपालको सूचना प्रविधिसम्बन्धी अधिकांश परियोजनामा खरिद प्रक्रिया खुल्ला, प्रतिस्पर्धात्मक र पारदर्शी छैन । सरकारले सूचना प्रविधिसम्बन्धी उपकरण तथा सफ्टवेयर खरिद गर्दा बजारमूल्यभन्दा धेरै बढी मूल्यमा खरिद गर्ने, खरिद प्रक्रियामा प्राविधिक मूल्यांकन नहुनेजस्ता समस्या रहेका छन् । उदाहरणका लागि पेमेन्ट गेटवेको खरिदका लागि आवश्यक पर्ने उपकरणमा परल मूल्यभन्दा तीनगुणा बढाएर देखाएको अख्तियारको अनुसन्धानमा छ ।दोस्रो, राजनीतिक पहुँचमा आधारित ठेक्का प्रणाली हो । सूचना प्रविधिसम्बन्धी परियोजनामा कामको दक्षताभन्दा पनि राजनीतिक पहुँच, सम्बन्ध तथा भागबन्डाले प्रभाव पारेको देखिन्छ । खरिद प्रक्रिया राजनीतिक नेतृत्वको नियन्त्रणमा रहँदा कतिपय योग्यतासमेत नपुगेका कम्पनीले पनि ठेक्का पाउने गरेका छन् । उदाहरणका लागि सुरक्षण मुद्रण केन्द्रमा उपकरण खरिद गर्दा एक कम्पनीलाई एकल स्रोतबाट ठेक्का दिइएको र यस क्रममा ठूलो रकम अनियमितता भएको अख्तियारले जनाएको छ ।तेस्रो, दक्ष जनशक्ति र प्राविधिक ज्ञानको कमी । सूचना प्रविधिसम्बन्धी परियोजनामा संलग्न सरकारी कर्मचारीहरूमध्ये धेरैलाई प्रविधिसम्बन्धी आवश्यक ज्ञान, सूचना र आवश्यक सीपको अभाव देखिन्छ । जसले खरिदका क्रममा सम्झौता, कार्यान्वयन र अनुगमनमा समेत कमजोरी भएको देखिन्छ । सञ्चार तथा सूचना प्रविधि मन्त्रालयको एक अध्ययनअनुसार स्थानीय तहका ७० प्रतिशतभन्दा बढी सूचना प्रविधि शाखाका कर्मचारीले सूचना प्रविधिसम्बन्धी औपचारिक तालिम लिएका छैनन् ।चौथो, सूचना प्रविधि क्षेत्रका विभिन्न सफ्टवेयरको लागत अनुमान गर्न कठिन हुनु । सार्वजनिक निकायहरूमा प्रयोग गरिने सफ्टवेयरको लागत निर्धारण गर्दा पारदर्शिता र स्पष्ट मापदण्डको अभावले अनुमानित लागत अत्यधिक राखिने तथा धेरै बजेट विनियोजन हुने गरेको छ । नेपालमा पछिल्ला वर्षहरूमा विभिन्न मन्त्रालय तथा निकायहरूले निर्माण गरेका वा खरिद गरेका सफ्टवेयरहरूमा ठूलो रकम लागत देखाइएको छ तर ती सफ्टवेयरको कार्य क्षमता, प्रयोगकर्ताको पहुँच, दीर्घकालीन उपयोगिता भने न्यूनस्तरको देखिन्छ । महँगोमा खरिद गरिएका कमजोर गुणस्तरका सफ्टवेयर खरिद गर्दा अनियमितता बढ्दो छ ।अब के गर्ने ?सूचना प्रविधिको क्षेत्रमा झाँगिँदो भ्रष्टाचार नियन्त्रणका लागि तत्काल सूचना प्रविधिसँग सम्बन्धित ठूला परियोजनाका लागि स्वतन्त्र अनुगमन तथा नियमनकारी संयन्त्रको गठन गर्नुपर्छ । यस्ता परियोजनाहरूमा तेस्रो पक्ष मूल्यांकन अनिवार्य गर्नुपर्छ । यसैगरी, अख्तियार, महालेखा परीक्षक, राष्ट्रिय सर्तकता केन्द्र, सार्वजनिक खरिद अनुगमन कार्यालयलगायत निकायहरूलाई प्राविधिक अनुगमनसम्बन्धी आवश्यक विशिष्टीकृत तालिम प्रदान गर्नु अवश्यक छ ।यसैगरी खरिद प्रणालीमा पारदर्शितालाई बढाउन खरिद प्रक्रियासँग सम्बन्धित सम्पूर्ण विवरण एकीकृत रूपमा अनलाइनमार्फत खुल्ला गर्नुपर्छ । यो कामका लागि सार्वजनिक खरिद अनुगमन कार्यालयअन्तर्गत विशिष्ट प्राविधिकसहितको स्वतन्त्र युनिट गठन गर्न सकिन्छ । भारतले ‘गभरमेन्ट ई–मार्केटप्लेस प्रणाली’ मार्फत डिजिटल खरिद प्रक्रिया पारदर्शी बनाएको छ । यसबाट नेपालले पनि सिक्न सक्छ ।दक्ष जनशक्ति विकास र अनिवार्य तालिमको व्यवस्था हुनुपर्छ । सूचना प्रविधिसँग सम्बन्धी क्षेत्रको खरिद गर्ने, यस्ता परियोजनामा संलग्न हुने कर्मचारीलाई आईटीसम्बन्धी आधारभूतदेखि विशिष्टीकृत तालिम प्रदान गर्नुपर्छ । भारतले ‘नेसनल इन्फरम्याटिक्स सेन्टर’ मार्फत प्राविधिक जनशक्ति निर्माण गरिरहेको छ । नेपालमा पनि यस्तै तालिम केन्द्र स्थापना गरी कार्य गर्दा प्रभावकारी हुन्छ ।राजनीतिक हस्तक्षेप न्यून गर्नका लागि आवश्यक कानुनी सुधार पनि गर्नुपर्नेछ । सूचना प्रविधिसम्बन्धी खरिद प्रक्रियामा कानुनी रूपमै स्वतन्त्र प्राविधिक समितिबाट गर्ने व्यवस्था मिलाउनुपर्छ । यसबाट पहुँचका आधारमा ठेक्का दिइने अभ्यास अन्त्य हुन सक्छ ।ओपन डेटा र नागरिक अनुगमन प्रणालीको सबलीकरण गर्नुपर्छ । सूचना प्रविधिसम्बन्धी खरिद तथा ठेक्का प्रक्रिया, खर्च विवरण, प्रगति प्रतिवेदनहरू ओपन डेटा पोर्टलमार्फत नियमित सार्वजनिक गर्नुपर्छ । इस्टोनियाले आफ्ना सम्पूर्ण सरकारी तथ्य तथ्यांक नागरिकसमक्ष खुल्ला गरेको छ, जसले भ्रष्टाचार नियन्त्रणका लागि महत्त्वपूर्ण योगदान गरेको छ । यसबाट सिक्दै सूचना प्रविधिसम्बन्धी कार्यका लागि नागरिक अनुगमन प्रणालीको सबलीकरण, नागरिक समाजका संस्थाहरूसँग समन्वय र साझेदारी विकास गर्नुपर्छ ।सूचना प्रविधि समुन्नत नेपालको आधारस्तम्भ हो । यसको सही प्रयोगले आर्थिक विकास, रोजगारी, सुशासन स्थापना, भ्रष्टाचार नियन्त्रण, शिक्षा, स्वास्थ्य क्षेत्रमा सुधार गर्न सकिन्छ । तर यही क्षेत्र भ्रष्टाचारको दलदलमा फस्दै जाँदा देश झन् अविकासको दुष्चक्रमा फस्न पुग्छ । तसर्थ, आगामी दिनमा सूचना प्रविधि क्षेत्रका परियोजनालाई पारदर्शी, जनमुखी, उत्तरदायी र प्राविधिक रूपमा सक्षम बनाउनु जरुरी छ । यसका लागि नेपाल सरकार, कर्मचारीतन्त्र, नागरिक समाज तथा प्रविधि क्षेत्र विज्ञको संयुक्त प्रयास आवश्यक छ ।"
गृह प्रशासनमा कहिले हुन्छ सुधार ?,"२०७२ सालको भूकम्पले प्रधानमन्त्री कार्यालय चर्किएपछि गृह मन्त्रालयमा सारियो । प्रधानमन्त्री कार्यालय पुनर्निर्माणपछि ऊ आफ्नै भवनमा सर्‍यो । त्यसपछि गृह मन्त्रालय पनि आफ्नै भवनमा आयो । अहिले गृह मन्त्रालयको पनि नयाँ भवन तयार भइसकेको छ ।यो परिदृश्यको वर्णन किन गरिएको भने सिंहदरबारभित्र मात्रै होइन, मुलुकको आन्तरिक सुरक्षाको कमान्ड नै गृह मन्त्रालय मातहत छ । एक हिसाबले भन्ने हो भने अधिकांश मन्त्रालयको कुनै न कुनै काम ठोकिन आउने भएकाले गृह मन्त्रालयलाई सरकारको सीईओ पनि भनिन्छ । तर के हाम्रो गृह मन्त्रालय र त्यसको नेतृत्व गर्नेहरूले देशको सुरक्षा अवस्था बलियो बनाउन कुनै रणनीतिक योजना बनाएका छन् त ? अहँ, त्यस्तो केही देखिँदैन ।अध्यागमनजस्तो विश्वका सबै देशसँग जोडिने सिमानाका बारे गृहले आफ्नो उपस्थिति कसरी बलियो बनाउने भन्नेबारे सुधारका कदमहरू कहिल्यै चालेको छ ? मुलुकका सुरक्षा संगठनलाई चुस्त र सक्षम बनाउन उसले अहिलेसम्म के भूमिका खेलेको छ ? गृहमन्त्री बनेर अगुवापछुवा लिएर हिँड्ने तर देशको शान्ति सुरक्षा बिग्रिए मेरो पनि सुरक्षा हुँदैन भन्ने सोच उनीहरूमा किन आएन ?बरु गृह र त्यसका नेतृत्वकर्ताहरू नेपाल प्रहरी, सशस्त्र प्रहरी बल, जिल्ला प्रशासन र अध्यागमनजस्ता मुलुकको सबै सुरक्षासँग जोडिने संयन्त्र दुरुपयोग गर्ने मानकका रूपमा स्थापित भइरहेका छन् । गृहमन्त्रीले कहिल्यै पनि सक्षम अधिकृतलाई संवेदनशील स्थानको सुरक्षा कमान्डको जिम्मेवारी दिनुपर्छ भनेको देखिएन, संगठन हाँक्न सक्नेहरूलाई बढुवाको पहिलो सूचीमा राख्नुपर्छ भन्ने सोचेको कुनै उदाहरण छैन । अध्यागमन देशको अन्तर्राष्ट्रिय सीमा हो, त्यहाँको एक चुकले जे पनि हुन सक्छ भन्ने गम्भीरता हाम्रो गृह मन्त्रालय र मन्त्रीमा कहिल्यै देखिएन ।जेठ ७ गते अख्तियार दुरुपयोग अनुसन्धान आयोगले त्रिभुवन अन्तर्राष्ट्रिय विमानस्थलमा लामो समयको निगरानी र ‘अन्डरकभर अप्रेसन’ पछि प्रमाण संकलन गरेर सहसचिव तीर्थ भट्टराईलाई नियन्त्रणमा लियो । भट्टराई र त्यहाँ कार्यरत अन्य कर्मचारीमाथि लगाइएको आरोप सामान्य छैन ।उनीमाथि नेपालबाट विश्वभरका लागि बाहिरिने र विश्वभरबाट नेपाल प्रवेश गर्नेहरूलाई नियन्त्रण गर्ने अन्तर्राष्ट्रिय सिमानामा बसेर पैसाका लागि मानव तस्करलाई साथ दिएको आरोप छ । यसले भट्टराई मात्रै होइन, समग्र अध्यागमन प्रणाली र गृह मन्त्रालयमाथि नै अन्तर्राष्ट्रिय रूपमा निकै लामो समयसम्म प्रश्न गरिरहने ठाउँ दिएको छ । अब पनि यसको सूधार नगरे कहिले गर्ने ?अध्यागमनकै तथ्यांकअनुसार विभिन्न देशबाट ५ वर्षमा ६ हजारभन्दा बढी नेपाली डिपोर्ट गरेर फर्काइएका छन् । जसमा केही सम्बन्धित देशको कानुन उल्लंघन गरेको आरोपमा फर्काइए भने अधिकांश नेपालबाट गलत कागजात बोकेर गएका कारण निकालिएका छन् । जो गलत कागजात बोकेर गएका थिए, उनीहरू सबै भिजिट भिसामै गएका थिए र त्यसको अनुमति अध्यागमन कार्यालयले नै दिएको थियो ।दलालको प्रलोभनमा परेर विदेश गएका नेपाली अलपत्र र जोखिममा परेको भन्दै गृहकै योजना अनुसार भिजिट भिसामा जान खोज्नेहरूको कागजात हेर्ने निर्देशिका बनाइएको थियो । संवेदनशील क्षेत्रमा हुने अपराध रोक्न खटाइएका गृहकै कर्मचारीले पैसाका लागि मानव तस्करसँग साँठगाँठ गर्छ भने उसले मुलुकको सुरक्षा गर्छ भनेर कसरी विश्वास गर्ने ? तीर्थ भट्टराईलाई त्यो ठाउँमा पठाउने गृह मन्त्रालय होइन ? के गृहमन्त्रीले उनको विगत हेरेका थिएनन् ?विमानस्थलजस्तो ठाउँमा राख्न काबिल र दैनिक २० हजारभन्दा बढीको हाउभाउ हेरेर ‘सुरक्षा थ्रेट’ पत्ता लगाउनुपर्ने जनशक्तिको कमान्ड गर्न उनी सक्षम छन् कि छैनन् भन्नेसम्म नहेर्नुले भट्टराई मात्रै दाषी होइनन्, गृहको नेतृत्वले आफ्नो दायित्व भुल्नुको पराकाष्ठा पनि हो यो घटना । किनभने, सहसचिव अर्थात् प्रमुख जिल्ला अधिकारी एवं विभागहरूको प्रमुख गृहमन्त्रीको रुचिबिना त्यहाँ जान असम्भव जस्तै छ ।नभए त्यही मन्त्रालयमा आधा दर्जनजति सहसचिव बरन्डामा टहलिरहँदा विवादित र कमजोर कार्यक्षमता भएकालाई संवेदनशील विभागमा त्यसै पठाइएको छैन । शंका गर्ने प्रशस्त ठाउँ यसले पनि दिएको छ । यदि मन्त्रीको छनोटमा जानेहरूले गलत गर्छन् भने त्यसको नैतिक जिम्मेवारी मन्त्रीले लिनु पर्दैन ?२०८० पुसमा भिजिट भिसाकै नाममा मानव तस्करको योजनाअनुसार नेपालीहरू पठाउन अध्यागमनकै कर्मचारी संलग्न रहेको आरोपमा उपत्यका अपराध अनुसन्धान कार्यालयले अध्यागमनका अधिकृत नरवीर खड्कालाई पक्राउ गरेर कारबाही चलायो । आठ कर्मचारीले समूह नै बनाएर मानव तस्करलाई साथ दिएको आरोप लाग्यो । खड्काको साथबाट विदेश पठाउने ५६ जनाको सूची बरामद भएको थियो ।अध्यागमन कर्मचारीले प्रहरीलाई दुस्मन जस्तै ठान्ने गरेका छन् । कतिसम्म भने भिजिट भिसामा मानव तस्करी गर्नेहरू नियन्त्रण गर्न विमानस्थलमै राखिएको मानव बेचबिखन अनुसन्धान ब्युरोको टोली गृहकै दबाब थेग्न नसकेर आफैं हट्न बाध्य भयो । अहिलेको गृह नेतृत्व सबै ठाउँमा सक्षम होइन, आफ्ना मान्छे पठाउने नाममा विमानस्थलको सुरक्षामाथि पनि कतै सम्झौता त गरिरहेको छैन, प्रश्न उठिरहेका छन् ।अहिलेसम्म गृह मन्त्रालयको नेतृत्वमा आउनेहरूको सोच नेपाल प्रहरी, सशस्त्र प्रहरी बल, जिल्ला प्रशासन कार्यालय र अध्यागमनमा आफ्ना मान्छे छानेर पठाउनेभन्दा माथि उठ्न सकेको छैन । गृहमन्त्री रमेश लेखकले आफू कानुनी सुधारमा केन्द्रित हुने बताएका थिए । तर उनैले ल्याएको प्रहरी र सशस्त्र प्रहरी बलसम्बन्धी ऐनले ती सुरक्षा संगठनलाई बलियो होइन, झनै कमजोर र निम्छरो बनाएको आरोप लाग्ने गरेको छ ।गृह मन्त्रालय आफ्नो दायित्वमा संवेदनशील छैन भन्ने तथ्य नक्कली भुटानी शरणार्थी प्रकरणपछि पनि त्यहाँको संयन्त्रमा सुधार नआउनुले प्रस्ट पार्छ । नेपाली नागरिकबाट पैसा असुलेर नक्कली भुटानी शरणार्थी बनाएर अमेरिका पठाउने योजना अवश्य पनि कुनै आपराधिक समूहले बनाएको हो तर त्यो कार्यान्वयन गर्ने काम गृह मन्त्रालयमा बसेको नेतृत्वले नै गरिदिएको हो ।तत्कालीन गृहमन्त्री रामबहादुर थापाले सुरक्षा सल्लाहकार बनाएका इन्द्रजित राई, थापाकै छोरा प्रतीक अथवा त्यसपछि आएका बालकृष्ण खाण, उनैले ल्याएका गृहसचिव र मन्त्रीका स्वकीय सचिव सबै एउटा संगठित अपराध त्यो पनि नेपाली नागरिक बेचिने योजना कार्यान्वयन गर्नेहरू हुन् । उनीहरूविरुद्ध अहिले पनि अदालतमा मुद्दा चलिरहेको छ ।"
"वैदेशिक रोजगारीमा महिलाको मौलिक हक कुण्ठित, बिचौलियाको रजगज","वैदेशिक रोजगारी नेपालीहरूको जीविकोपार्जनको माध्यम मात्र होइन, दुई दशकभन्दा बढी अवधिदेखि मुलुकको आर्थिक मेरुदण्ड बनिरहेको छ । मुलुकभित्रै पर्याप्त रोजगारीको अभाव, सीमित रोजगारीमा पनि न्यून पारिश्रमिकलगायतका कारण लाखौं नेपाली वर्षौंदेखि बिदेसिन बाध्य छन् ।विशेषगरी खाडी मुलुकहरू नेपालीका प्रमुख श्रम गन्तव्य बनेका छन् । यी मुलुकहरूमा घरेलु श्रमिकको माग उच्च छ । तर सरकारले ती मुलुकमा जान नेपाली महिलालाई एक दशकदेखि प्रतिबन्ध लगाइरहेको छ ।संसद्को अन्तर्राष्ट्रिय सम्बन्ध तथा श्रम समितिले २०७३ चैत २० मा दिएको निर्देशनअनुसार श्रम, रोजगार तथा सामाजिक सुरक्षा मन्त्रालयले घरेलु श्रमिकलाई श्रम स्वीकृतिमा प्रतिबन्ध लगाएको हो । रोक लगाएपछि झनै अवैध बाटोबाट हजारौं नेपाली महिलाहरू मानव तस्करहरूको जालोमा परेर अवैध र असुरक्षित तरिकाले खाडी मुलुक गइरहेका छन् ।यसले आफूले चाहेको स्थानमा रोजगारी गर्न जान पाउने मौलिक हकको उल्लंघन मात्र भइरहेको छैन, सरकारले लगाएको प्रतिबन्धलाई दुरुपयोग गरेर केही बिचौलिया र अध्यागमनका भ्रष्ट कर्मचारीको संयन्त्रले महिलाहरूको आर्थिक शोषण पनि गरिरहेको छ ।भिजिट भिसालगायतका माध्यमबाट खाडी मुलुकमा घरेलु कामदारका रूपमा पुग्ने महिलाको संख्या डेढ लाख रहेको संसदीय समितिको अध्ययनले नै देखाएको छ । सम्बन्धित मुलुकका दूतावासहरूले परराष्ट्र मन्त्रालयमा पठाएका अलग–अलग प्रतिवेदनअनुसार मानव तस्करहरूले संयुक्त अरब इमिरेट्स (यूएई) र कुवेतमा सबैभन्दा बढी महिलालाई भिजिट भिसामार्फत पुर्‍याएका छन् ।यूएईमा ६० हजार, कुवेतमा ५० हजार, ओमानमा १० हजार, इराकमा २० हजार महिलाले घरेलु श्रमिकको हैसियतमा काम गरिरहेको प्रतिवेदनमा छ । कुवेतको सेल्टरमा मात्रै ९० जना महिला उद्धारको प्रतीक्षामा छन् । साउदी अरब पुर्‍याइएका घरेलु महिला श्रमिकको संख्या त यकिनै छैन ।यो तथ्यले पुष्टि गर्छ, जे कारणले प्रतिबन्ध लगाएको हो, त्योभन्दा जोखिमपूर्ण अवस्थामा महिलाहरू छन् । प्रतिबन्धले महिलाहरू खाडी जानेक्रम रोकिएको छैन, बरू मानव तस्करहरूको ‘जालो’ झन् विस्तार भएको छ । जुन जालो तोड्न अब अनिवार्य भइसकेको छ ।ओमानस्थित नेपाली दूतावासका अनुसार भिजिट भिसामार्फत दुबई हुँदै ओमान आइपुगेका महिलाहरूमध्ये मासिक रूपमा १५ देखि ३७ जनासम्म उद्धारका लागि आश्रय खोज्दै आउने गरेका छन् । दूतावासले पछिल्लो एक वर्षमा मात्रै दुई सय जना महिलालाई उद्धार गरी नेपाल पठाएको छ । कुवेतमा अहिले पनि ९० जना महिला उद्धारको पर्खाइमा छन् ।अवैध बाटोबाट महिला कामदार त्यहाँ पुग्ने तर समस्या परेपछि आश्रयका लागि आउन थालेपछि नेपाली दूतावासहरूका लागि पनि यो टाउको दुखाइको विषय भएको छ । अलपत्र र समस्यामा परेका आफ्ना नागरिकलाई उद्धार गर्नु दूतावासको दायित्व हो ।यदि वैधानिक च्यानलबाट आएको भए दूतावासले सम्बन्धित श्रमदाता र एजेन्ट वा म्यानपावरलाई जिम्मेवार बनाउन र क्षतिपूर्ति दिलाउनका लागि पहल गर्न सक्थे । तर यो सबै काम दूतावासले अहिले गर्न सकेका छैनन् किनकि कुनै समस्या आए तस्कर वा एजेन्टलाई पक्रिने, मुद्दा लगाउने वा क्षतिपूर्तिका लागि बाध्य बनाउने प्रमाण जुटाउनै दूतावासलाई हम्मेहम्मे छ ।मृत्यु वा अंगभंग भयो भने उपचार र क्षतिपूर्तिलगायतका सुविधा केही पनि नपाउने अवस्था छ । यसको सम्पूर्ण भागीदार सम्बन्धित व्यक्ति नै बन्नु परिरहेको छ । जसका कारण महिलाहरू नै पटक–पटक ठगिने र समस्यामा पर्ने दुष्चक्र चलिरहेको छ ।महिला घरेलु श्रमिकलाई प्रतिबन्धको नीति गलत देखिइसकेकाले अब सरकारले स्पष्ट मापदण्डसहित सुरक्षाको सुनिश्चितता हुने गरी वैधानिक रूपमा पठाउने बाटो खोल्नुपर्छ । घरेलु श्रमिक पठाउने देशसँग तलब, बिमा, क्षतिपूर्तिलगायतका सुविधाहरूको स्पष्टतासहित श्रम सम्झौता गर्नेतर्फ लाग्नुपर्छ ।संसद्को अर्थ तथा वाणिज्य र श्रम तथा उपभोक्ता समितिले ओमान, साउदी अरब र यूएईको अध्ययन गरेर फर्केपछि १३ असोज २०७७ मै घरेलु कामदारको व्यवस्थापन गर्ने सम्बन्धमा ७ बुँदे निर्देशन दिएको थियो । २०८० को भदौ २६ र २७ मा तत्कालीन प्रधानमन्त्री पुष्पकमल दाहालको अध्यक्षतामा राजदूतहरूसहित बसेको उच्चस्तरीय बैठकमा पनि घरेलु कामदार व्यवस्थापन गर्ने निर्णय भएको थियो ।गत फागुन ६ गते ओमान पुगेकी परराष्ट्रमन्त्री आरजु राणा देउवाले खाडीका राजदूत, महावाणिज्यदूतसँग गरेको भर्चुअल बैठकमा राजदूतहरूले भिजिट भिसामार्फत घरेलु श्रमिकको तस्करी बढ्दा उद्धारमा कठिनाइ भएको भन्दै श्रम स्वीकृतिको दायराभित्र ल्याउनुपर्ने सुझाव दिएका थिए । ओमानस्थित दूतावासले हालै परराष्ट्र मन्त्रालयलाई पठाएको त्रैमासिक प्रतिवेदनमा पनि यो विषय जटिल बन्दै गएकाले सम्बोधन गर्नु जरुरी रहेको उल्लेख छ ।त्यस्तै, मानवअधिकार आयोगले पनि यो विषयमा विभेद नहुने व्यवस्था गर्नुपर्ने भन्दै सरकारलाई सचेत गराइरहेको छ । अहिले गन्तव्य मुलुकहरूले घरेलु श्रमलाई समेट्ने स्थानीय कानुनहरू पनि ल्याइसकेका छन् । त्यसकारण घरेलु श्रम गर्न जानेहरूले विगतमा जस्तो अनौपचारिक श्रमिकका रूपमा काम गर्नु पर्दैन । स्थानीय कानुनले पनि वैधानिक रूपमा गएको अवस्थामा कानुनी संरक्षण दिन्छ ।सबैजसो खाडी मुलुकमा नेपाली घरेलु कामदारको उच्च माग छ । नेपाली कामदारको इमानदार बानी–व्यहोराका कारण धेरै रोजगारदाताले मन पराउँछन् । यस्तो अवस्थामा नेपालले ती मुलुकहरूसँग बार्गेनिङ गरेरै उच्च सेवा, सुविधा र सुरक्षा हुने प्रावधानहरूसहितको सम्झौतामा गर्न सक्ने अवस्था छ ।अहिले श्रम मन्त्रालयले यूएईसँग महिला कामदार पठाउन अगाडि बढाएको ‘पाइलट प्रोजेक्ट’ संसदीय समितिमा विचाराधीन छ । संसद्ले पनि यसलाई गति दिन सहजीकरण गर्नुपर्छ । सरकारले अन्य मुलुकसँग पनि सम्झौता गर्ने प्रक्रिया थाल्नुपर्छ ।"
वृद्धवृद्धाको मानसिक स्वास्थ र सामुदायिक दायित्व,"वृद्ध हुनेको संख्या विश्वव्यापी रूपमा द्रूतगतिमा बढिरहेको सन्दर्भमा यो एक सामाजिक चुनौतीका रूपमा देखा पर्न थालेको छ । संयुक्त राष्ट्रसंघको आकलनअनुसार सन् २०५० सम्ममा ६० वर्ष वा सोभन्दा माथिका व्यक्तिको संख्या विश्वमा २.१ अर्ब पुग्नेछ, जसले कुल जनसंख्याको २१ प्रतिशत हिस्सा ओगट्नेछ ।सन् २०२४ मा ६५ वर्षमाथिको जनसंख्याको हिस्सा १०.३ प्रतिशत थियो । सन् २०१९ देखि २०५० सम्म विशेष गरी चार क्षेत्र– उत्तरी अफ्रिका र पश्चिमी एसिया, मध्य र दक्षिण एसिया, ल्याटिन अमेरिका र क्यारिबियन र पूर्वी तथा दक्षिण–पूर्वी एसियामा वृद्ध जनसंख्याको हिस्सा दोब्बर हुने अनुमान गरिएको छ । यस प्रकारको जनसांख्यिकीय परिवर्तनले वृद्धहरूको स्वास्थ्य र मनोवैज्ञानिक सुव्यवस्थाको सम्वर्द्धनका लागि व्यापक र सुदृढ रणनीति अवलम्बन गर्नु पनि अपरिहार्य आवश्यकता बन्दै गएको छ ।नेपालमा जनसंख्या संरचनामा आएको परिवर्तनले ज्येष्ठ नागरिकको संख्या निरन्तर बढ्दै गएको छ । नेपालको २०७८ को राष्ट्रिय जनगणनाअनुसार ६० वर्ष वा सोभन्दा बढी उमेर समूहको जनसंख्या करिब १०.२१ प्रतिशत अर्थात् २९ लाख ७० हजार छ । यसका साथै ज्येष्ठ नागरिकको सामाजिक सुरक्षा, स्वास्थ्य सेवा र मानसिक स्वास्थ्यको चुनौती पनि एकसाथ बढेको छ । यस समस्यालाई सम्बोधन गर्न नेपाल सरकारले २०६३ सालमा ‘ज्येष्ठ नागरिक ऐन’ ल्याएर उनीहरूको हक, अधिकार र संरक्षणको आधार तय गरेको छ भने मानसिक स्वास्थ्य प्रवर्द्धनका लागि विभिन्न नीति तथा कार्यक्रम सञ्चालन गरिरहेको छ ।ज्येष्ठ नागरिक ऐनमार्फत सरकारले ६० वर्ष नाघेका नागरिकलाई ‘ज्येष्ठ नागरिक’ घोषणा गरी उनीहरूको आवास, स्वास्थ्य सेवा, सामाजिक सुरक्षा तथा सम्मानजनक जीवनयापनका लागि आधार निर्माण गरेको हो । यस ऐनले पारिवारिक दायित्वअन्तर्गत सन्तानलाई आफ्ना वृद्ध बाबुआमाको हेरचाह र पालनपोषण गर्ने कानुनी दायित्व प्रदान गरेको छ भने वृद्धाश्रम, स्वास्थ्य सेवा, सामाजिक सुरक्षा र अन्य सुविधा प्रदान गर्ने व्यवस्था गरिएको छ । यसका साथै ज्येष्ठ नागरिकको प्रतिष्ठा र आत्मसम्मानमा आँच पुग्ने कार्यलाई यस ऐनले दण्डनीय मानेको छ । तर, ऐनको प्रभावकारी कार्यान्वयनमा अझै पनि धेरै चुनौती छन् ।नेपालमा ज्येष्ठ नागरिक ऐनको प्रभावकारी कार्यान्वयनका लागि समग्र रणनीति अवलम्बन गर्न आवश्यक छ, जसमा प्रथमतः स्थानीय सरकारी निकाय (नगरपालिका र गाउँपालिका) लाई पर्याप्त अधिकार, जिम्मेवारी र संसाधन उपलब्ध गराएर पारदर्शी र सहज बनाउनुपर्छ । दोस्रो, ग्रामीण क्षेत्रमा स्वास्थ्य सेवाको पहुँच विस्तार गर्दै मोबाइल क्लिनिक, टेलिमेडिसिन सेवा र नियमित स्वास्थ्य शिविरको आयोजना गर्नुपर्छ भने तेस्रोमा सामाजिक जागरूकता अभियानमार्फत परिवार, समुदाय र मिडियाको सक्रिय सहभागितामा ज्येष्ठ नागरिकको अधिकार, सम्मान र सेवासम्बन्धी जानकारी प्रचारप्रसार गर्नुपर्छ । साथै, मानसिक स्वास्थ्य सेवालाई विशेष प्राथमिकतामा राख्दै विशेषज्ञ काउन्सिलरहरू नियुक्त गर्ने, सामुदायिक स्वास्थ्यकर्मीलाई मानसिक स्वास्थ्यसम्बन्धी विशेष प्रशिक्षण दिने र सामुदायिक सहयोग केन्द्रहरू स्थापना गर्नेजस्ता उपाय अवलम्बन गर्नाले नेपालका ज्येष्ठ नागरिकको जीवनस्तरमा उल्लेखनीय सुधार ल्याउन मद्दत पुग्नेछ ।विश्वका केही देश ज्येष्ठ नागरिकका लागि अत्याधुनिक र समावेशी नीति अख्तियार गरेका कारण चर्चित छन् । जस्तो ः स्विडेन सामाजिक सुरक्षा र कल्याण सेवाको दृष्टिले उत्कृष्ट देश मानिन्छ । त्यहाँ सबै ज्येष्ठ नागरिकलाई न्यूनतम आम्दानी सुनिश्चित हुने ‘युनिभर्सल पेन्सन प्रणाली’ कायम छ । स्वास्थ्य सेवा निःशुल्क छ, जसमा वृद्धाश्रम सेवा पनि समावेश छ । ज्येष्ठ नागरिकको अधिकार रक्षा गर्ने कडा कानुनी व्यवस्था छ । जापान वृद्ध जनसंख्याको प्रभावकारी व्यवस्थापनमा उत्कृष्ट देशमा गणना हुन्छ । त्यहाँ सरकारले सहुलियतमा दिइने दीर्घकालीन हेरचाह बिमा प्रणाली लागू गरेको छ । ज्येष्ठ नागरिकलाई आंशिक रोजगारीको अवसर प्रदान गरिन्छ र सार्वजनिक यातायात तथा संरचना वृद्धमैत्री छन् । नेपालको सन्दर्भमा ‘ज्येष्ठ नागरिक ऐन’ ले वृद्धहरूको अधिकार त सुनिश्चित गरेको छ, तर यसको कार्यान्वयन अन्य देशको तुलनामा निकै कमजोर छ । यो कुरा जापान र स्विडेनबाट सिक्न जरुरी छ ।ज्येष्ठ नागरिक ऐनले वृद्धहरूको हक र सुरक्षालाई कानुनी आधार दिए तापनि मानसिक स्वास्थ्यसम्बन्धी विषय अझै पनि आवश्यकताअनुसार सम्बोधन भएका छैनन् । मानसिक समस्यालाई लाजका रूपमा हेर्ने संकुचित सामाजिक धारणा अझै व्यापक छ, जसले वृद्धहरूलाई पारिवारिक तथा सामाजिक रूपमा बोझ ठान्ने प्रवृत्तिलाई बढावा दिएको छ ।ग्रामीण तथा दुर्गम क्षेत्रहरूमा मानसिक स्वास्थ्य सेवाको पहुँच न्यून छ, सेवा दिने स्वास्थ्य संस्थाहरू वृद्धमैत्री छैनन् र योग्य मनोचिकित्सक तथा तालिमप्राप्त जनशक्तिको कमी छ । अर्को चुनौती भनेको पारिवारिक विखण्डनका कारण एक्लोपन हो । धेरै वृद्धहरू आफ्ना सन्तान विदेश हुँदा एक्लो जीवन बिताउन बाध्य छन् र वृद्धाश्रमहरूमा पनि भावनात्मक सामीप्यको अभाव देखिन्छ ।यी चुनौती समाधान गर्न बहुआयामिक प्रयास हुनु आवश्यक छ । पहिलो, ज्येष्ठ नागरिक ऐनमा मानसिक स्वास्थ्यसम्बन्धी विशेष प्रावधान समावेश गरेर वृद्धहरूको अधिकार, उपचार र संरक्षण सुनिश्चित गरिनु आवश्यक छ । समुदायस्तरमा मानसिक स्वास्थ्य सेवा विस्तार गरी स्थानीय स्वास्थ्य संस्थामार्फत परामर्श र उपचार सुविधा उपलब्ध गराउने व्यवस्था गर्न अब ढिला गर्नु हुँदैन । चिकित्सक र स्वास्थ्यकर्मीहरूलाई वृद्धमैत्री व्यवहार सिकाइ र पालनाका लागि विशेष तालिम दिनुपर्छ । स्वास्थ्यकर्मी, सामाजिक कार्यकर्ता र स्वयंसेवकहरूलाई वृद्ध मानसिक स्वास्थ्यसम्बन्धी तालिम प्रदान गर्नु आवश्यक छ र स्वास्थ्य तथा सामाजिक शास्त्रका शैक्षिक पाठ्यक्रममा यस विषयलाई समावेश गर्नु उत्तिकै जरुरी छ ।ज्येष्ठ नागरिकको मानसिक स्वास्थ्यलाई नीति निर्माणको केन्द्रमा राख्दै कानुनी सुधार गर्नु, सेवा विस्तार गर्नु र सामाजिक जागरुकता अभिवृद्धि गर्नु वर्तमानमा अत्यावश्यक भइसकेको छ । त्यसैले, राज्य, समाज, शैक्षिक संस्था र स्वास्थ्य प्रणालीबीचको सहकार्यद्वारा वृद्धहरूको आत्मसम्मानयुक्त, स्वस्थ र सम्मानजनक जीवन निर्माण गर्नेतर्फ ठोस र प्रभावकारी कदम चालिनु राष्ट्रिय जिम्मेवारी पनि हो ।–पौडेल पोखरा नर्सिङ क्याम्पसकी उप–प्राध्यापक हुन् ।"
यातायात ‘सिन्डिकेट’ का सामु फेरि निरीह सरकार,"नामै छ– सार्वजनिक यातायात । यति संवेदनशील व्यवसायमा भएका व्यक्तिहरूले देशव्यापी रूपमा सेवा अवरुद्ध गरी यात्रु अलपत्र मात्र पारेका छैनन्, त्यसैको बलमा सरकारलाई पनि झुकाएका छन् । सरकार र सिन्डिकेट पक्षधर व्यवसायी सम्मिलित कार्यदलले मध्यरातसम्म छलफल गरी ‘राइड सेयरिङ’ नियमावली स्थगित गर्न गण्डकी सरकारलाई पत्राचार गर्ने सहमति गरेको छ । जबकि प्रदेशको नीतिमा यसरी हस्तक्षेप गर्ने अधिकार र कारण संघसँग छैन ।सरकारलाई बाध्य बनाउन यातायात व्यवसायीले उपचार, रोजगारी, व्यवसाय र विदेश यात्राका लागि गन्तव्यतर्फ हिँडेका यात्रुलाई आपत्मा पारेका छन् । यातायात व्यवसायलाई त्यसै अत्यावश्यक सेवा भनिएको होइन । तर, शुल्क लिएर दिने सेवा यसरी मनमौजी अवरुद्ध गर्नु आफ्नै पेसाप्रतिको बेइमानी त हुँदै हो, देशको कानुनका नजरमा पनि यो दण्डनीय कसुर हो । एकातिर, ‘सिन्डिकेट’ अन्त्यको घोषणा भइसकेको छ, अर्कातिर सार्वजनिक यातायात व्यवसायी अझै पनि अघोषित ‘सिन्डिकेट’ मार्फत यात्रुप्रतिको जिम्मेवारी र कानुनप्रतिको जवाफदेहितामाथि दादागिरी गरिरहेका छन् । कहिलेकाहीं कठोर हुने सरकारले सम्झौता गर्दै आएकाले यातायात व्यवसायीले यस्तो बेथिति दोहोर्‍याउँदै आएका छन् । व्यवसायीका जायज हितलाई संरक्षण गर्ने जिम्मेवारी भएको सरकार उनीहरूका उपभोक्ताविरोधी मागमा फेरि पनि सम्झौता गर्न अघि सरेको छ । सोमबार मध्यरातमा भएको प्रारम्भिक सहमतिले संकेत गर्छ– भविष्यमा पनि बारम्बार व्यवसायीले नै यातायात अवरुद्ध गर्ने छन् ।पहिलो विषय त, संसारभर ‘राइड सेयरिङ’ अब आम प्रचलनमा आइसकेको छ । यसलाई इन्कार गर्ने प्रयास विगतमा राजधानी काठमाडौंमा पनि भएको हो, तर त्यो असफल भयो किनकि समय र प्रविधिको वेगलाई कसैले पनि रोक्न सक्दैन । दोस्रो, परम्परागत सवारीसाधनमा उभिएर कष्टपूर्ण यात्रा गर्नुपर्ने, महिला, बालबालिका र ज्येष्ठ नागरिक झन् असुरक्षित रहने, मनलाग्दी भाडा असुली हुनेजस्ता बेथिति हाम्रो यातायात क्षेत्रमा छन् । त्यसैले प्रचलित सार्वजनिक यात्रालाई व्यवस्थित बनाउनुपर्ने आवश्यकता त छँदै छ, नयाँ शैलीका साधन र प्रविधिलाई पनि यातायात क्षेत्रमा जोड्न अनिवार्य भइसकेको छ । यसले यात्रुलाई भाडा, समय र सुविधामा विभिन्न विकल्प दिने सेवालाई खुम्च्याउने होइन, जतिसक्दो छिटो फैलाउनुपर्छ । यसले यात्रुलाई स्वतन्त्रता दिने मात्र होइन, व्यवसायलाई पनि विश्वसनीय र सम्मानित बनाउँछ ।सवारी तथा यातायात व्यवस्था ऐन, २०४९ को दफा १६८ मा ‘स्वच्छ प्रतिस्पर्धात्मक ढंगबाट यातायात व्यवसाय विकास गर्न सार्वजनिक सवारीलाई चक्रीय प्रणालीअन्तर्गत सेवा सञ्चालन गर्ने गरी इजाजतपत्र प्रदान गरिने छैन’ भन्ने प्रावधान छ । तर यसविपरीत यातायात व्यवसायीले सिन्डिकेट चलाएपछि सर्वोच्च अदालतले ०६१, ०६७ र ०७३ सालमा चरणबद्ध आदेश दिएर त्यस्ता संयन्त्र खारेज गरिदिएको थियो । त्यसपछि पनि यातायात व्यवसायीहरूले समिति बनाएर यातायात क्षेत्रमा खुल्ला प्रतिस्पर्धालाई निषेध गर्दै ‘सिन्डिकेट’ कायम गरेपछि २०७५ वैशाख ४ को मन्त्रिपरिषद्ले यातायात क्षेत्रमा रहेका सबै खालका सिन्डिकेट अन्त्यको निर्णय गरेको थियो । ‘सिन्डिकेट’ चलाइरहेका यातायात समिति त्यही निर्णयबाट खारेज भएका थिए  । तर खारेज भइसकेको ‘सिन्डिकेट’ अझै अघोषित रूपमा चलिरहनुमा सरकारको कमजोरी छ । यही कमजोरीमा खेलेर उनीहरूले अहिले सवारी बन्द गर्ने धम्की दिने र राज्यलाई घुँडा टेकाउने रणनीति अपनाएका हुन् । जसमा उनीहरू सफल भएका छन् ।गण्डकी प्रदेशसभाबाट पारित ऐन, ‘राइड सेयरिङ’ सञ्चालनको पक्षमा सर्वोच्च अदालतले गरेका फैसला र औद्योगिक व्यवसाय ऐन २०७६ को संशोधित व्यवस्थाअनुसार नियमावली ल्याएको गण्डकी सरकारको भनाइ छ । प्रदेशसभाबाट २०७६ मा गण्डकी प्रदेश सवारी तथा यातायात व्यवस्था ऐन, २०७६ पारित भएको थियो । ऐनको दफा १३ को उपदफा (४) मा निजी प्रयोजनका लागि दर्ता भएका सवारीसाधनले आवश्यक प्रक्रिया पूरा गरी आफ्नो मार्गमा तोकिएको भाडा लिई यात्रु बिमा गरी यात्रु ओसारपसार गर्न सकिने व्यवस्था छ । सर्वोच्च अदालतले पनि २०८१ असार १३ मा ‘राइड सेयरिङ’ लाई कानुनी मापदण्डमा ल्याएर व्यवस्थित गर्न आदेश गरेको थियो । तत्कालीन प्रधानन्यायाधीश विश्वम्भरप्रसाद श्रेष्ठ र न्यायाधीश टेकप्रसाद ढुंगानाको संयुक्त इजलासले गरेको फैसलाको पूर्णपाठ गत पुसमा सार्वजनिक भएको थियो । पूर्णपाठमा ‘राइड सेयरिङ’ जस्ता यातायात सेवा व्यवसायको दर्ता, सञ्चालन, व्यवस्थापन र अनुगमनका लागि आवश्यक कानुनी व्यवस्था चाँडै लागू गर्न सरकारलाई निर्देशन दिइएको थियो ।यातायात व्यवसायीहरू भने सवारी तथा यातायात व्यवस्था ऐन २०४९ को दफा ८ ले निजी सवारी यातायात सेवाका लागि प्रयोग गर्न नपाइने र दफा १२ ले एक प्रयोजनका निम्ति प्रयोग भएका सवारी अर्को प्रयोजनमा प्रयोग गर्न नपाइने व्यवस्था गरेको तर्क गर्दै रातो नम्बर प्लेटका सवारी भाडामा लगाउन नहुने माग गर्दै आएका छन् । यो व्यवस्था लागू भए गण्डकी प्रदेशभित्र मात्र १५ हजार सवारीसाधनमा कार्यरत करिब ४५ हजारको प्रत्यक्ष रोजगारी गुम्ने र पेट्रोल पम्प, मोटर पाटर््स, लुब्रिकेन्ट्ससँग सम्बन्धित काममा जोडिएका व्यक्तिहरू आफ्नो पेसा व्यवसायबाट विस्थापित हुने तर्क गरेका छन् । तर यी तर्क आफैंमा कमजोर छन् । पहिलो त, यातायात क्षेत्रलाई संविधानले नै प्रदेशको अधिकार र जिम्मेवारीको क्षेत्रमा मानेको छ । त्यसैले यातायातसम्बन्धी कानुन बनाउन र लागू गराउन प्रदेश आफैंमा अधिकारसम्पन्न छ, उसले संघको मुख ताक्नुपर्दैन । दोस्रो, ‘राइड सेयरिङ’ सेवा दिने व्यक्तिहरूले पनि गर्ने व्यवसाय र रोजगारीलाई बेवास्ता गर्न मिल्दैन । कसको सेवा लिने भन्ने छनोटको अधिकार ग्राहक, उपभोक्ताको हो । जसले सहज, सुपथ र सुविधाजनक सेवा दिन्छ, यात्रुले उसैको सेवा रोज्छन् । हामीले गुणस्तरीय सेवा दिन सक्दैनौं, तर व्यावसायिक स्वार्थ भने हाम्रो नै पूरा हुनुपर्छ भन्ने विवेकसम्मत् माग हुन सक्दैन । मुख्य विषय, कुनै पनि उद्यम व्यवसायमा एकाधिकार तोडिनुपर्छ, प्रतिस्पर्धा प्रवर्द्धन हुनुपर्छ । सरकारले ख्याल गर्नुपर्ने विषय यही हो । सार्वजनिक यातायात जनताको मौलिक हक हो । त्यसमा सम्झौता गर्ने गराउने अधिकार सरकारलाई थिएन, छैन । कानुन र उपभोक्ताको हितविपरीत हुने सम्झौताको जवाफदेहिता सरकारसँग रहन्छ ।"
कांग्रेस राजनीतिको संकट,"राजनीतिक वृत्तमा यतिबेला सक्रिय रहेका कांग्रेसका ठूला, मध्यम र साना सबै प्रकारका नेता तथा कार्यकर्ताले मन्द भाषामा एमाले अध्यक्ष केपी शर्मा ओलीको नेतृत्वमा गठित कांग्रेस–एमालेको मिलीजुली सरकारप्रति आफ्नो आक्रोश व्यक्त गर्न थालेका छन् । उनीहरूको यो आक्रोश अकारण होइन । कांग्रेसमा विद्यमान विभिन्न राजनीतिक समूहमा लागेका कार्यकर्ताबाट बेलाबेलामा आक्रोश व्यक्त हुने गरेको छ ।कांग्रेस सभापति शेरबहादुर देउवा र एमाले अध्यक्ष ओलीका बीच सत्ता साझेदारीको सम्झौता भएपछि चहकिलो भएका कांग्रेसका कार्यकर्ताहरू वर्तमान सरकारप्रति विशेष उत्साहित देखिएका छैनन् । एमालेका कार्यकर्ताहरू बढी नै उत्साहित छन् । कांग्रेसका प्रमुख नेताहरू पनि कांग्रेस–एमाले गठबन्धन सरकारले केही गर्ला भन्ने आसमा छैनन् । तर, सभापति शेरबहादुर देउवामा आशा र उत्साह बढी नै देखिएको छ । नेता देउवा नेपाली राजनीतिमा गठबन्धन संस्कृतिका पिता नै हुन् ।राजनीतिका सन्दर्भहरूमा कांग्रेसको कुरा गर्दा धेरै विचार पुर्‍याउनुपर्ने हुन्छ । तिथि–मितिका आधारमा कांग्रेस देशको पहिलो राजनीतिक पार्टी होइन । तर, जनतालाई स्वाधीन र स्वतन्त्र बनाउन देशको राजनीतिक पटलमा पहिलोपल्ट प्रत्यक्ष हस्तक्षेप गरेर राजनीतिको कायाकल्प गर्ने संस्था भने कांग्रेस नै हो । हिसाब नै गर्ने हो भने, एक सबल राजनीतिक संस्थाका रूपमा कांग्रेसले आफ्ना राजनीतिक र आर्थिक कार्यक्रम अगाडि बढाउन पर्याप्त समय पाएको छैन, त्यो पनि आफ्नै कारणले । २००७ सालमा जनक्रान्तिको नेतृत्व गर्ने यो पार्टी मात्र डेढ वर्ष (२०१५—२०१७) सम्म सत्तामा रह्यो । युगद्रष्टा बीपी कोइरालाको नेतृत्वमा कांग्रेसले संसदीय निर्वाचनमा दुई तिहाइभन्दा बढी मत ल्याएको थियो । कोइराला नेतृत्वको सरकारले नेपाली कांग्रेसले पाएको जनविश्वासका आधारमा विकासका योजना र अवधारणाहरू सुरु गरेकै अवस्थामा राजा महेन्द्रले सरकार र संसद्को विघटन गरे । बीपी कोइराला, गणेशमान सिंह, कृष्णप्रसाद भट्टराईलगायतका धेरै नेताहरू जेलमा थुनिए । जो थुनिएनन् ती निर्वासनमा गए ।त्यसपछिका तीस वर्ष कांग्रेसले निरन्तर प्रजातन्त्र पुनःस्थापनाको कठोर संघर्षमा बितायो । संघर्ष थामिएन । २०४६ सालको जनआन्दोलनले राजा महेन्द्रको निर्दलीय व्यवस्था खारेज गर्दै संवैधानिक राजतन्त्र र बहुदलीय प्रजातान्त्रिक व्यवस्था पुनःस्थापना गर्‍यो । यो परिवर्तनपछि कांग्रेसका सभापति तथा नेता कृष्णप्रसाद भट्टराई संक्रमणकालीन प्रधानमन्त्री भए । उनकै नेतृत्वमा नेपालका लागि संवैधानिक राजतन्त्रसहितको बहुदलीय प्रजातान्त्रिक संविधान बन्यो । त्यही संविधानअन्तर्गत चुनाव भयो । नेपाली कांग्रेसले बहुमत प्राप्त गर्‍यो । जनताले सोचे, अब देशको राजनीति स्थिर हुनेछ । तर, त्यसो भएन ।बहुदलीय प्रजातान्त्रिक व्यवस्थाको पहिलो संसदीय चुनावमा कांग्रेस सभापति कृष्णप्रसाद भट्टराईको पराजयपछि कांग्रेस महामन्त्री गिरिजाप्रसाद कोइराला र शेरबहादुर देउवाले सरकारको नेतृत्व गरे । कोइरालाको नेतृत्वमा सरकारले उदार अर्थतन्त्र अवलम्बन गर्‍यो । उद्योगधन्दा र व्यापार–व्यवसाय निजीकरणको बाटोमा लाग्यो । तर, राजनीतिक र आर्थिक सुधारका कार्यक्रमको प्रारम्भसँगै कांग्रेसमा आन्तरिक विचलन झाँगिन थाल्यो । अन्ततः बहुदलीय प्रजातान्त्रिक व्यवस्था स्थापना भएको पहिलो संसद् नै विघटनको मारमा पर्‍यो । देश मध्यावधि चुनावको बाटोमा लाग्यो । चुनावमा कांग्रेसले अप्रत्याशित र अविश्वसनीय पराजय भोग्नुपर्‍यो । प्रमुख प्रतिपक्षी पार्टी नेपाल कम्युनिस्ट पार्टी (एमाले) ले मनमोहन अधिकारीको नेतृत्वमा ‘अल्पमतको सरकार’ बनायो । तर, त्यो सरकार सर्वोच्च अदालतमा पुगेर पराजित भयो ।राजनीतिक सन्नाटाको त्यो समयमा कांग्रेसका नेता शेरबहादुर देउवा राष्ट्रिय प्रजातन्त्र पार्टीसँगको गठबन्धनमा प्रधानमन्त्री भए । त्यसपछि पनि अनेक किसिमका प्रयोग भए कांग्रेसभित्र । चुनावमा पार्टीको ‘अकल्पनीय’ पराजयपछि अल्पकालीन संन्यासबाट गिरिजाप्रसाद कोइरालाको सत्तामा पुनरागमन भयो । त्यसपछि भएको तेस्रो चुनावमा कृष्णप्रसाद भट्टराईको विजय र प्रधानमन्त्रीमा छनोट स्वाभाविक घटना थियो । तर, पार्टीका घाघडान भनिएका नेताहरू भट्टराईको शासनकालमा सिंहदरबारमा ‘मुर्दा शान्ति’ छाएको विलाप गर्न थाले । गुरु कोइराला र चेला देउवाबीचको शक्ति संघर्षका साना–ठूला घटनामा देशको राजनीति रुमल्लिन थाल्यो । प्रतिपक्षी एमालेभित्रको ‘कठोर’ अनुशासन पनि बराल्लियो । दुवै दलभित्र नेताहरूका बीच एकअर्काप्रति कटाक्ष प्रारम्भ भयो ।संयुक्त जनआन्दोलनको सफलतापछि २०५२ फागुन १ गते बाट ‘विधिवत्’ सुरु भएको माओवादी कम्युनिस्ट समूहको ‘जनयुद्ध’ देशभरि संग्रालियो र चर्किन थाल्यो । जनयुद्धको प्रभाव आर्थिक रूपले अत्यन्त विपन्न जीवन बिताइरहेको नेपालको ग्रामीण समाजमा परेको थियो । जनयुद्धले पश्चिमीबाट पूर्वी पहाडतर्फ विस्तार लिँदै थियो ।यसैबीच, नेपालको इतिहासमा एक अकल्पनीय दुर्घटना भयो– २०५८ साल जेठ १९ गते मध्यसाँझको समयमा राजदरबार परिसरमा राजा वीरेन्द्र र उनको सम्पूर्ण परिवारको हत्या भयो । यो दुर्दमनीय त्राषदी थियो नेपाल र नेपालीका लागि । नेपालको राजगद्दीमा ज्ञानेन्द्र शाहको आरोहणलाई जनताले स्वाभाविक प्रक्रिया मान्न सकिरहेका थिएनन् । उनको शासनशैली पनि संगठित र आधुनिक समय अनुकूलको थिएन । राजाका रूपमा ज्ञानेन्द्र शाहले उदार र लोकतान्त्रिक समयको पदचापहरू बुझ्न सकेनन् । विश्व जनमतले पनि उनको नेतृत्वलाई हलुका रूपमा लियो । उनले आफूलाई ‘तानाशाह’ को शैलीमा प्रस्तुत गरे । आफ्नो शासनको ‘सुदृढता’ का लागि उनले ‘गर्न हुने’ र ‘नहुने’ सबै काम गरे । जनताले उनको ‘राजकीय’ अस्तित्व स्वीकार गर्न सकेनन् । राजा वीरेन्द्रको वंशनाशमा उनको संलग्नता रहेको आशंका ‘षड्यन्त्रकारी सिद्धान्त’ का रूपमा बहुप्रचारित भयो । राजा ज्ञानेन्द्रले तत्कालीन सरकारका प्रधानमन्त्री गिरिजाप्रसाद कोइरालाको स्वाभिमानलाई ललकारे । त्यसपछि नै, २०३६ सालदेखि नै ‘राजा नरहे देश रहँदैन’ भन्ने विश्वासका साथ संवैधानिक राजतन्त्रको प्रतिरक्षामा नारा घन्काउँदै आएका कोइरालाले परिवर्तित समयमा त्यो नाराको कुनै औचित्य नरहेको ठम्याए ।जनताका लागि त्यो समय अत्यन्त कठोर बन्दै गएको थियो । एकातिर माओवादी जनयुद्धको बढ्दो र चर्किंदो चाप र अर्कोतिर राजाका रूपमा ज्ञानेन्द्र शाहको कठोर तानाशाही शासनको धराप– बडो नराम्रो चेपमा परेको थियो नेपाली समाज । मेचीदेखि महाकालीसम्म छाएको त्यो सन्त्रासपूर्ण समयमा कांग्रेस सभापति गिरिजाप्रसाद कोइरालाले तानाशाही शासनविरुद्ध दृढताका साथ उभिने साहस देखाए । उनको त्यो साहसलाई कम्युनिस्टहरूले खुलेर साथ दिए ।वयोवृद्ध नेता कोइरालामाथि सुरक्षाको डन्डा बर्सिएपछि दोस्रो जनआन्दोलन प्रारम्भ भएको थियो । यो आन्दोलन निर्णायक थियो– नेपाली राजतन्त्रका लागि । अहिले सडकमा जुलुस हाँकेर हिँडिरहेका राजावादीहरूमा त्यो आवेग देखिँदैन, जुन आवेग ज्ञानेन्द्र शाहलाई राजसिंहासनबाट हटाउन हिँडेका आन्दोलनकारीमा देखिन्थ्यो । राजा वीरेन्द्रको परिवारको हत्या नेपाली जनमानसमा सधैं अंकित रहनेछ । दुःखको कुरा, त्यो भयावह दुर्घटनाको रहस्य प्रकट हुने सम्भावना कमै देखिन्छ ।यसपछिका घटनाक्रमहरू जगजाहेर नै छन् । गिरिजाप्रसाद कोइराला अन्तिम समयसम्म पनि राजतन्त्र विस्थापन गर्ने पक्षमा देखिएका थिएनन् । ज्ञानेन्द्रको अवकाश र बेबी किङको प्रस्ताव उनकै परिकल्पना थियो । त्यो परिकल्पना आमूल परिवर्तनको बाटोमा हिँडेका नेपाली जनताका लागि स्वीकार्य थिएन । जनता ‘वार कि पार’ को मनस्थितिमा थिए ।नेपालबाट राजतन्त्रको उन्मूलनको मुख्य कारक माओवादीको सशस्त्र आन्दोलन नै थियो । उनीहरूको शक्तिको स्रोत के थियो वा को थियो ? यो अनुसन्धानको विषय होला । तर, माओवादी आन्दोलनमा लागेका युवाहरूले नेपालका निमुखा र गरिब जनतामा जुन चेतना फैलाएका थिए, नेपालको राजनीतिक र सामाजिक परिवर्तनका लागि त्यो अद्भुत थियो । अहिले शासकीय वृत्तमा रहेर सुविधाको राजनीति गर्ने माओवादी नेताहरूको आचरणको कटु आलोचना गरिन्छ भने त्यो अस्वाभाविक होइन । राजनीतिको पोखरीमा जमेको फोहोर हटाउन लडाइँको प्रारम्भ गर्ने माओवादी नेताहरू त्यही फोहोर जमेको पोखरीमा डुबुल्की मारेर आनन्द मनाउँदै छन् ।समकालीन नेपाली राजनीति र राजनीतिक दलहरूको चर्चा गर्दा नेपाली कांग्रेसले मुख्य स्थान ओगटेकै हुन्छ । २०४६ सालको परिवर्तनका लागि कम्युनिस्ट नेताहरू मनमोहन अधिकारी र मदन भण्डारीसँग वार्ता गर्ने प्रमुख भूमिकामा नेपाली कांग्रेसका लौहपुरुष गणेशमान सिंह थिए । कम्युनिस्टहरूको विभाजित शक्तिलाई एकताको बिन्दुमा ल्याएर बृहत् जनआन्दोलनमा ‘एकीकृत मार्क्सवादी लेनिनवादी’ पार्टीे सहभागी बनाउन गणेशमान सिंहले गरेको इतिहास खुला किताबका रूपमा रहेको छ ।कांग्रेसमा शेरबहादुर देउवाको नेतृत्व प्रभावकारी नदेखिएको होइन । कांग्रेसको समकालीन नेतृत्वमा उनी लामो समयसम्म चतुर खेलाडीका रूपमा परिचित रहनेछन् । पछिल्लो समयमा उनले एमाले अध्यक्ष ओलीलाई प्रधानमन्त्री बनाएर आफ्ना लागि निकै अप्ठेरो समय निम्त्याएका छन् । उनलाई यो कुराको राम्रो ज्ञान छ– संगठनात्मक हिसाबले नेपाली कांग्रेसको शक्ति सोचेजति बलियो छैन । कांग्रेसका संघर्षशील नेताहरू थाकेका छन् । ती सबैको मनमा अतृप्त चाहना छ । देउवा अब उनीहरूको त्यो अतृप्त चाहना पूरा गर्न सक्ने स्थितिमा छैनन् । उनीहरूलाई आकांक्षाको निकास पूरा गर्न हौस्याउने स्थितिमा पनि छैनन् । उहिले डडेलधुराबाट काठमाडौं आउँदा उनी एक्लो थिए । अहिले उनको परिवार छ । पारिवारिक दायित्व छ । चाहेर वा नचाहेर पनि, परिवारका सदस्यहरूको इच्छा र आकांक्षाको बन्धनमा उनी बाँधिएका छन् ।तर, एउटा ज्युँदो र लडाकु राजनीतिक संगठनका रूपमा नेपाली कांग्रेससँग लामो समयदेखि जोडिएका कार्यकर्ताहरूका पनि आफ्ना आफ्ना इच्छा र आकांक्षा होलान् । उनीहरू चाहन्छन्– यो पार्टी सबैको प्रतिभासँग समान रूपले जोडियोस् । यसैको छहारीमा नेपाल र नेपालीको भविष्य सुरक्षित रहोस् । यसका लागि सभापति देउवाले चुनावभन्दा अघि नै पार्टीको अधिवेशन गराएर कांग्रेसको भविष्य सुरक्षित तुल्याउनुपर्छ । अहिले पार्टी संगठनको अवस्था सुदृढ छैन । सभापतिको हैसियतले पार्टीलाई नियमित र सुरक्षित गराए कांग्रेसका कार्यकर्ता उनको एक पटक प्रधानमन्त्री बन्ने चाहना पूरा गराउन स्वतस्फूर्त लाग्नेछन् । राजनीतिमा सानो कुराले पनि रडाको मच्चाउँछ । सभापति देउवा त्यो रडाकोमा पर्न चाहँदैनन् होला ।"
विखण्डित विश्वको संक्रमणमा दक्षिण एसिया,"शीतयुद्धपछिको सहकार्यमा आधारित विश्व व्यवस्थाको आशा तीव्र गतिमा विघटन हुँदै छ । अमेरिका–चीन प्रतिद्वन्द्विता खुला वैरभावमा परिणत भइसकेको छ । बहुपक्षीयता संस्थागत रूपमा पतनको दिशातिर अघि बढिरहेको छ । यस्तो भू–राजनीतिक आँधीबेहरीको बीचमा करिब दुई अर्ब जनसंख्या र विविध सभ्यताको जटिल सञ्जालमा रहेको दक्षिण एसिया भौगोलिक मात्र होइन, राजनीतिक र रणनीतिक रूपमै विश्व पुनःसंरचनाको केन्द्रबिन्दुमा आइपुगेको छ । अबको प्रश्न दक्षिण एसियाको महत्त्व छ कि छैन ? भन्ने होइन । अवश्य महत्त्व छ । प्रश्न यो चाहिँ उब्जिएको छ– दक्षिण एसियाले आफ्नै सर्तमा महत्त्व राख्न सक्छ ? वा अरूका रणनीतिक महत्त्वाकांक्षाहरूको गोटी मात्र बन्नेछ ?विकासको मृगतृष्णादक्षिण एसियालाई प्रायः विश्व अर्थतन्त्रको उदाउँदो इन्जिनका रूपमा चित्रण गरिन्छ । विशेषगरी भारतलाई ‘उदीयमान शक्ति’ भनेर वर्णन गरिन्छ, जसले निरन्तर कुल गार्हस्थ्य उत्पादन (जीडीपी) मा ६ प्रतिशतभन्दा माथिको वृद्धिदर देखाइरहेको छ । तर यो भाष्यले तेज गतिमा बढ्दै गरेको, तर संरचनागत रूपमा स्थिर रहेको चिन्ताजनक अवस्थाको यथार्थलाई छोप्छ ।सन् २०२४ मा कुल जीडीपी ४.८ ट्रिलियन डलर पुग्दासमेत (विश्व बैंक), दक्षिण एसिया अझै चीन र अमेरिका दुवैको तुलनामा सानो अर्थतन्त्र हो । झनै गम्भीर कुरा त के छ भने, यो आर्थिक वृद्धिले मानव विकासमा खासै योगदान दिएको छैन । भारत २०२३ को संयुक्त राष्ट्र मानव विकास सूचकांकमा १३० औं स्थानमा छ (बंगलादेश १३० औं, नेपाल १४५ औं) । यसले ‘उदीयमान भारत’ भन्ने नाराको खोक्रोपन प्रकट गर्छ । अझ भयावह तथ्य यो छ कि, दक्षिण एसियामा ४०२ मिलियन मानिस गरिबी जीवन बिताइरहेका छन् ।सहारा अफ्रिकापछिको दोस्रो उच्चतम बहुआयामिक गरिबी भएको क्षेत्रका रूपमा रहेको छ । बंगलादेशमा बहुआयामिक गरिबी दर ३७.५ प्रतिशत र भारतमा १६.२ प्रतिशत छ (यूएनडीपी– २०२४) । विश्वस्तरमा प्रभाव जमाउन खोज्ने क्षेत्रले संसारको करिब आधा गरिब जनसंख्या ओगट्नु लज्जास्पद अवस्था हो । दक्षिण एसियाको विकास मोडल अझै उपनिवेशकालीन अर्थतन्त्रको शोषणकारी मान्यता र दातृ निकायको निर्भरताको जञ्जालमा बाँधिएको छ । यो क्षेत्र अझै कम उत्पादकता, अनौपचारिक श्रम र कमजोर सार्वजनिक लगानी, जीर्ण पूर्वाधार र प्रणालीगत शासकीय समस्याहरूको पञ्जामा छ ।प्रतिस्पर्धी शक्तिहरूको चेपुवादक्षिण एसियाको भूराजनीतिक परिदृश्य दुई परस्पर दबाबबाट किचिएको छ– अमेरिका–चीन प्रतिस्पर्धा र भारत–चीन प्रतिद्वन्द्विता । भारतलाई अमेरिकाले चीनविरुद्धको ‘सन्तुलक’ को रूपमा हेरेको छ । अमेरिकी व्यापार प्रतिनिधिहरूका अनुसार २०२४ मा द्विपक्षीय व्यापार १ सय २९ अर्ब डलर पुगेको छ । भारत अब ‘क्वाड’ (अमेरिका, जापान, अस्ट्रेलिया र भारतको रणनीतिक मञ्च) र ‘आईपीईएफ’ (इन्डो प्यासिफिक इकोनोमिक फ्रेमवर्क फर प्रोस्पेरिटी) को आधारस्तम्भमा गनिन्छ । तर चीनसँग भारतको सम्बन्ध आर्थिक रूपमा अझै अपरिहार्य छ । सैन्य संघर्ष र गहिरो अविश्वासबीच पनि चीन भारतको प्रमुख व्यापार साझेदार हो । चीनको भन्सार प्रशासनका अनुसार सन् २०२४ मा द्विपक्षीय व्यापार १२७.७ अर्ब डलर पुगेको छ । यस्तो रणनीतिक द्वैधता, सैन्य तनाव र आर्थिक निर्भरता दक्षिण एसियाको परराष्ट्र नीतिको घातक विरोधाभास हो ।यसैबीच, पाकिस्तान चीनको बेल्ट एन्ड रोड इनिसिएटिभ (बीआरआई) को एउटा उदाहरणीय कथा बनेको छ । २०१३ देखि चीनको २५.२ अर्ब डलर लगानी भएको चीन–पाकिस्तान आर्थिक करिडोर (सीपेक) भौतिक पूर्वाधारको महत्त्वाकांक्षाको प्रतीक हो । तर यो महत्त्वाकांक्षा गहिरिँदो ऋण संकट, आतंकवाद र बाह्य दबाबका कारण थिचिएको छ । २०२३ मा पाकिस्तानको बाह्य ऋण जीडीपीको अनुपात ३५.१ प्रतिशत पुग्यो । आधाभन्दा बढी ऋण पश्चिमी संस्था वा बहुपक्षीय निकायबाट लिइएको थियो । राजनीतिक अस्थिरता र आतंक, हिंसा बढिरहेका कारण पाकिस्तान संस्थागत सुधारबिनाको पूर्वाधार निर्माणले फस्न सकिन्छ भन्ने पाठ बन्ने खतरा छ ।ऋण, परनिर्भरता र अक्षम व्यवस्थापहिलो, दक्षिण एसिया अझै ऋण र परनिर्भरतामा बाँधिएको छ । सार्वभौमिकता प्रायः भ्रममात्र देखिन्छ । श्रीलंकाको संकट यसको उदाहरण हो । २०२२ मा श्रीलंका ५१ अर्ब डलर बाह्य ऋणमा ‘डिफल्ट’ भयो । जसको ९० प्रतिशत पश्चिमी संस्था वा बहुपक्षीय निकायहरूसँग थियो । यो केवल राजस्वको विफलता होइन, सर्तसहितका ऋण लिएर गरिने विकासको बिग्रिएको मोडल, वस्तुगत जोखिम र ‘क्रोनी’ पुँजीवादको पूर्ण पतन थियो । अन्तर्राष्ट्रिय विकास संघका अनुसार ६ दक्षिण एसियाली देशहरू अहिले उच्च ऋण जोखिमको सामना गरिरहेका छन् । यो क्षेत्रभरि सार्वजनिक खर्चका परिणामले त्यस्तो प्रतिबिम्बित गर्दछ ।एसियाली विकास बैंकका अनुसार अहिले दक्षिण एसियाली देशहरूको २७ प्रतिशतभन्दा बढी बजेट ऋण चुक्ता गर्न खर्च हुँदै छ । शिक्षा, स्वास्थ्य र आधारभूत सेवाको लगानी खुम्चिँदै छ । परिणामस्वरूपः असमानता बढ्ने, क्षमता कमजोर हुने र राजनीतिक अस्थिरता चुलिने स्थितिहरू पैदा भएका छन् ।दोस्रो, संस्थागत पक्षाघात र शासकीय कुशलताको अभावले क्षेत्रीय एकताको बाटो रोकेको छ । दक्षिण एसियाली क्षेत्रीय सहयोग संगठन (सार्क) अहिले प्रभावहीन छ । २०१४ को काठमाडौं शिखर सम्मेलनयता भारत–पाकिस्तान तनावका कारण क्षेत्रीय संवाद बन्दजस्तै छ । बीबीआईएन र बीसीआईएम जस्ता आशाजनक उपक्षेत्रीय प्रयासहरू पनि अलपत्र छन् । मुख्य कारण स्पष्ट छ– राष्ट्रिय सुरक्षा चिन्ताले सामूहिक विकासलाई विस्थापित गरेको छ ।चीनको बीआरआई सक्रिय भए पनि यो आफैं अर्को प्रतिद्वन्द्विताको मैदान बनेको छ । भारतले यसलाई चीनको वर्चस्वको औजार देखेको छ र धेरै परियोजनाहरू ‘ऋण पासो’/‘सार्वभौमिकतामाथि हस्तक्षेप’ को आरोपमा फसेका छन् । भरपर्दो क्षेत्रीय संस्थाहरूको अभावमा, दक्षिण एसियाले विकासका लागि बाह्य स्रोतको लाभ लिन सकेको छैन, बरु अधिनायकवादी क्षेत्रीयतामा डुबेको छ ।तेस्रो, जलवायु, खाद्य संकट र प्रणालीगत कमजोरीजस्ता गैरपारम्परिक सुरक्षा चुनौतीहरूले क्षेत्रीय स्थिरता र विकासलाई कमजोर बनाइरहेका छन् । दक्षिण एसिया जलवायु प्रकोपको अघिल्लो घेरामा छ । विश्व बैंकका अनुसार जलवायु विपद्ले दक्षिण एसियामा हरेक वर्ष ५० अर्ब डलर नोक्सानी पुर्‍याउने आकलन छ । बंगलादेशमा मात्रै १३ मिलियन मानिसहरू २०३० भित्र समुद्री सतह वृद्धि र लवणीकरणका कारण विस्थापित हुन सक्छन् । यसैबीच, खाद्य असुरक्षा महामारीको स्तरमा पुगेको छ । विश्व खाद्य कार्यक्रम (डब्लूएफपी) का अनुसार सन् २०२३ मा ३६० मिलियन दक्षिण एसियालीहरू, विश्वको करिब एकतिहाइ, खाद्य असुरक्षामा थिए । कोभिड–१९ को महामारीले यस क्षेत्रको सार्वजनिक स्वास्थ्य प्रणालीको कमजोर अवस्थालाई उजागर गर्‍यो । अर्को महामारी हाम्रो जीवनकालमै सम्भावित छ, तर यो क्षेत्र अझै तयारीविहीन छ ।रणनीतिक स्वायत्तता र क्षेत्रीय निर्भरतायदि दक्षिण एसियाले संस्थागत पहलकदमी लिन्छ र विकास मोडल पुनर्कल्पना गर्छ भने गहिरो निर्भरता, तीव्र विभाजन र अझ कमजोर सार्वभौमिकताको यो अन्धकारपूर्ण अवस्थाबीच पनि वैकल्पिक बाटो सम्भव छ ।दक्षिण एसियालाई नयाँ क्षेत्रीय विकास सम्झौताहरूको खाँचो छ । सार्क समाप्त भइसकेको छ, अब यसको बहाना गर्न छोड्नुपर्छ । एउटा नयाँ, साहसी र व्यावहारिक एकता चाहिन्छ । त्यसका लागि ‘दक्षिण एसियाली क्षेत्रीय विकास समुदाय’ (सार्डकम) बनाउनुपर्छ । यसका तीन मुख्य प्राथमिकता हुनुपर्छ ।हरित कनेक्टिभिटी : नेपालको जलविद्युत्लाई भारत र बंगलादेशसँग जोड्ने क्षेत्रीय ऊर्जा ग्रिड, ऊर्जा सुरक्षा र जलवायु अनुकलताका लागि ।गरिबी न्यूनीकरण कोष : अफ्रिकन डेभलपमेन्ट फन्ड जस्तै संरचना, जसले २०३५ सम्म बहुआयामिक गरिबी आधा गर्ने लक्ष्य लिन्छ ।डिजिटल पूर्वाधार गठबन्धन : भारतको यूपीआई मोडलमा आधारित सीमा–पार भुक्तानी प्रणाली निर्माण ।दक्षिण एसियाले अब बहुपक्षीयता र ग्लोबल साउथको एकताको सक्रिय वकालत गर्नुपर्छ । त्यसका लागिक्षेत्रीय सरकारहरूले सामूहिक रूपमा निम्न कुराहरूको माग गर्नुपर्छ :ग्लोबल साउथ हरित विकास कोष : १०० अर्ब डलरको प्रतिवर्ष जलवायु प्रतिबद्धता कार्यान्वयन गराउन ।ऋण समाधानका लागि विश्वव्यापी न्यायपूर्ण मध्यस्थता प्रणाली : आईएमएफ/विश्व बैंक जस्तो ऋणदाताकेन्द्रित संरचनाको सट्टामा ।चिकित्सा सार्वभौमिकता पहल : ओपन–सोर्स खोप र क्षेत्रीय औषधि उत्पादनका लागि ।दक्षिण एसियाले सुरक्षा परिभाषा फेरबदल गरेर सैन्यीकरणबाट मानवीय लचिलोपन निर्माण गर्नुपर्छ । यसका लागि चाहिन्छ :दक्षिण एसियाली महामारी निगरानी नेटवर्क : महामारीबाट बच्न र पूर्वसावधानी अपनाउन ।जलवायु जोखिम साझेदारी संयन्त्र : समूह बिमा र पूर्वचेतावनी प्रणालीहरूका लागि ।यस साझा विकास यात्रामा भारत र चीनले आपसी विश्वास निर्माण गर्नुपर्छ ।दक्षिण एसियालाई ‘महाशक्तिको प्रतिस्पर्धा क्षेत्र’ भन्ने चलन छ । तर यो सोचको संकीर्णता हो । दक्षिण एसिया अरूका महत्त्वाकांक्षाहरूको रंगमञ्च मात्र होइन । यो संस्थागत नवप्रयोगको प्रयोगशाला बन्न सक्छ । सैन्य शक्ति वा आर्थिक वर्चस्व होइन, नैतिक स्पष्टता, रणनीतिक स्वायत्तता र विकास दृष्टिमार्फत नेतृत्व गर्ने क्षेत्र बन्न सक्छ ।विखण्डन र अविकास दक्षिण एसियाको नियति होइन । गलत संस्थाले यस्तो पारिभाषित मात्र गरेका हुन् । त्यस्तै, परनिर्भरता पनि नियति होइन । दक्षिण एसियाले वासिङ्टन वा बेइजिङ छनोट गर्नु पर्दैन । उसले आफूलाई छान्नुपर्छ । त्यसको अर्थ रणनीतिक स्वायत्तता, क्षेत्रीय अन्तर्निर्भरता र बहुपक्षीय पहल लिने भन्ने हो । सार्वभौमिकता भनेको एक्लोपन होइन, आफ्नै सर्तमा सहकार्य हो । समृद्धिको बाटो विदेशी दूतावासबाट होइन, आफ्नै संस्थाहरू, विचार र साझेदारीबाट पुनर्निर्माण हुन्छ । दक्षिण एसियाको भविष्य वासिङ्टन वा बेइजिङमा होइन– ढाका, काठमाडौं, कोलम्बो, इस्लामाबाद र नयाँदिल्लीमा कोरिनुपर्छ । विश्व प्रतीक्षामा छ । यस क्षेत्रले आफैं निर्णय गर्नुपर्छ– के इतिहास बनाउने ? वा बनाइने ?– युनसङ चीनको सिचुआन विश्वविद्यालयको अन्तर्राष्ट्रिय अध्ययन विद्यालय तथा दक्षिण एसियाली अध्ययन संस्थानका प्राध्यापक हुन् ।"
सम्पत्तिमा महिलाको पहुँच कहिले ?,"नेपाली समाजमा महिलाले सम्पत्तिमाथि अधिकार प्राप्त गर्ने कुरा ऐतिहासिक रूपमा पितृसत्तात्मक परम्परा र पुरुषलाई प्राथमिकता दिने सामाजिक मान्यतामा सीमित थियो । परम्परागत हिन्दु कानुन र प्रचलित अभ्यासअनुसार सम्पत्ति अधिकार पुरुष वंशको माध्यमबाट मात्रै भोगचलन गर्ने र हस्तान्तरण हुने परिपाटी थियो ।यस कार्यले पुरुषलाई जमिनलगायतका अन्य सम्पूर्ण सम्पत्तिको प्रमुख संरक्षक तथा मालिक बनायो भने महिला विशेषगरी छोरी र श्रीमतीलाई परिवार र समाजमा अधिकारविहीन बनाएर दोस्रो दर्जाको नागरिकका रूपमा राख्यो । कानुनी सुधार र लैंगिक समानताप्रति अन्तर्राष्ट्रिय प्रतिबद्धतामार्फत धेरै प्रगति भए पनि नेपालमा महिलाको सम्पत्तिमाथिको अधिकारको व्यावहारिक कार्यान्वयनमा अझै पनि कानुनी मान्यता, संस्कार र सामाजिक–आर्थिक अवस्थाबीचको जटिल असमानता कायमै छन् ।नेपालको परम्परागत सामाजिक–कानुनी संरचनामा छोरीलाई पारिवारिक सम्पत्तिको उत्तराधिकारी मानिँदैन थियो । महिलाको भूमिका परिवारमा अस्थायी मानिन्थ्यो । महिलालाई विवाह गरेर पतिको घरमा बस्नुपर्ने सामाजिक मान्यताका रूपमा हेरिन्थ्यो । यस्तो सोचले छोरीलाई जन्मघरमा आर्थिक रूपमा आश्रित बनायो, जहाँ उसको आर्थिक सुरक्षाको जिम्मेवारी बाबुआमाले होइन, भावी पतिले लिने कुरा विश्वास गरिन्थ्यो । बिहे नगरेका वा सम्बन्धविच्छेद वा विधवा भएर फर्केका वा बसेका छोरीले पनि पैतृक सम्पत्तिमा अधिकार दाबी गर्दा घर–परिवारमा अस्वीकार र उपेक्षा सहनु पर्थ्यो । पितृसत्तात्मक समाजमा श्रीमतीको हकमा पनि सम्पत्ति स्वामित्व र उत्तराधिकारमा समाजमा ठूला सीमा थिए ।विवाहपछि पतिको सम्पत्ति प्रयोग गर्ने छुट भए पनि कानुनी स्वामित्व प्रायः पतिका नाममा हुन्थ्यो । पतिको मृत्युपश्चात् विधवाले सम्पत्तिमा आफ्नो अधिकार दाबी गर्न कानुनी र सामाजिक कठिनाइको सामना गर्नुपर्थ्यो । यस्तो अवस्थामा नातेदार वा ससुराली पक्षले उनको हकमा चुनौती दिँदा सम्पत्ति खोसिएको वा हड्पिएर महिलालाई अधिकारविहीन बनाइन्थ्यो । यस्तो अवस्थामा विधवा महिला आर्थिक असुरक्षा र सामाजिक बहिष्कारको मारमा पर्ने गर्दथे । महिलालाई सम्पत्ति अधिकारबाट बाहिर राख्ने कुरा केवल कानुनी सीमितता मात्रै नभएर धार्मिक, सांस्कृतिक मान्यता र पारिवारिक संरचनामा गहिरो रूपमा जरा गाडेको थियो ।कतिपय अवस्थामा कानुनले महिलालाई उत्तराधिकारको अधिकार दिए पनि व्यवहारमा परम्परागत अभ्यासले त्यो अधिकारलाई कुण्ठित बनाएको थियो । यस प्रकारको संस्थागत बहिष्कारले केवल आर्थिक हैसियतमा मात्र नभई महिलाको आत्मनिर्भरता, सामाजिक शक्ति र सार्वजनिक जीवनमा सहभागितामा समेत असर पारेको थियो । राष्ट्रिय तथा अन्तर्राष्ट्रिय नीति संरचना, विश्वव्यापी मान्यता र पछिल्ला केही दशकमा नेपालले लैंगिक समानता प्रवर्द्धन गरेर महिलाको सम्पत्ति अधिकारको संरक्षणका लागि आफ्ना राष्ट्रिय नीतिलाई अन्तर्राष्ट्रिय मानवअधिकार मापदण्डसँग मेल खाने गरी परिमार्जन गरेको छ । सन् १९७५ लाई संयुक्त राष्ट्रसंघले अन्तर्राष्ट्रिय महिला वर्ष घोषणा गरेपछि नेपालको मुलुकी देवानी संहितामा पहिलो पटक ३५ वर्ष उमेर पुगेका अविवाहित महिलालाई सम्पत्तिमा अधिकार दिने कुरालाई कानुनी रूपमा संशोधन गरियो ।विश्वव्यापी मान्यतासँगै नेपालमा पनि सन् १९९० को प्रजातन्त्र पुनःस्थापनापछि कानुनी सुधार तीव्र गतिमा अगाडि बढेको पाइन्छ । तत्कालीन नेपाल अधिराज्यको संविधान २०४७ ले लैंगिक आधारमा हुने भेदभावलाई निषेध गर्दै समावेशी कानुनी संरचनाको जग खडा गर्न सफल भयो । नेपालले सन् १९७९ मा महिलाविरुद्ध सबै प्रकारका भेदभाव उन्मूलन गर्ने सन्धि अनुमोदन गरेर सम्पत्ति अधिकार, विवाह र पारिवारिक सम्बन्धमा समानता सुनिश्चित गर्ने अन्तर्राष्ट्रिय दायित्व स्वीकार गरेको छ ।नेपालको संविधान (२०७२) ले लैंगिक समानता प्राप्तिका लागि ऐतिहासिक उपलब्धि हासिल गर्‍यो । संविधानको धारा १८ ले सबै नागरिकलाई समान कानुनी संरक्षणको सुनिश्चितता गर्दै लैंगिक भेदभावलाई स्पष्ट रूपमा निषेध गरेको छ । संविधानको धारा २५ को उपधारा ५ ले पुरुष र महिलालाई पैतृक सम्पत्तिमा समान अधिकार सुनिश्चित गरेको छ । धारा ३८ ले विवाह, सम्बन्धविच्छेद र सम्पत्ति स्वामित्वमा महिलाको स्वतन्त्रता सुनिश्चित गरेको छ ।संविधानसँगै नेपालले केही महत्त्वपूर्ण कानुनी सुधार र न्यायिक निर्णयमार्फत महिलाको सम्पत्ति अधिकारलाई सुदृढ बनाएको छ । नेपाल सरकारद्वारा जारी गरिएको नागरिक संहिताअन्तर्गतको धारा २०५ र २०६ ले विवाहित वा अविवाहित जे भए तापनि छोरीलाई छोरासरह समान रूपमा पितृसम्पत्तिमा अधिकार प्रदान गरेको छ । यसै संहिताको धारा २०८ मा आमा पक्षबाट समेत सन्तानले सम्पत्ति उत्तराधिकार पाउने अधिकार दिइएको छ, जुन महिलाको स्वतन्त्र सम्पत्ति अधिकारलाई औपचारिक मान्यता दिने दिशातर्फको एक महत्त्वपूर्ण प्रगति हो ।सन् २०१९ को डिसेम्बर १९ मा सर्वोच्च अदालतले विवाहित छोरीलाई आमा पक्षको सम्पत्तिमा हक हुने स्पष्ट निर्णय गर्दै लैंगिक समानताको सिद्धान्तलाई स्थापित गरेको छ । यसका साथै नेपालले १९९५ मा अपनाइएको बेइजिङ कार्ययोजनामा समेत आफ्नो प्रतिबद्धता जनाएको छ, जसले सम्पत्ति स्वामित्वमा रहेका लैंगिक असमानता हटाउन योगदान पुर्‍याएको छ ।नेपाल सरकारले कानुनी सुधार प्रभावकारी रूपमा लागू गर्नका लागि नेपालमा बहुस्तरीय संस्थागत संरचना निर्माण गरेको छ । राष्ट्रिय महिला आयोगले एक स्वतन्त्र संवैधानिक निकायका रूपमा काम गर्दै आएको छ, जसले महिलासम्बन्धी उजुरी, अनुगमन र सिफारिसको कार्य गर्छ । तर यसको प्रभावकारिता संशोधन, जनशक्ति र राजनीतिक इच्छाशक्तिको अभावका कारण पूर्णरूपमा कार्यान्वयन हुन सकेको छैन । यसैगरी महिला अधिकारका लागि केन्द्रमा महिला, बालबालिका तथा ज्येष्ठ नागरिक मन्त्रालय र राष्ट्रिय महिला आयोग प्रमुख संयन्त्रका रूपमा कार्यरत छन् ।प्रदेशस्तरमा सामाजिक विकास मन्त्रालय, स्थानीय तहमा महिला विकास शाखा, नगरमा उपप्रमुख र पालिकामा उपाध्यक्षको नेतृत्वमा न्यायिक समिति रहेको छ । स्थानीय तहको न्यायिक समिति स्थानीयस्तरमा महिलाले भोग्नुपरेका घरेलु हिंसा, सम्पत्ति विवाद र लैंगिक भेदभावका समस्या तत्काल समाधान गर्न निर्माण गरिएको एक सक्षम अंग हो । जनप्रतिधिको नेतृत्वमा रहने हुनाले समस्या समाधान छिटो छरितो हुनुका साथै माथिल्लो निकायसम्म जाँदा लाग्ने खर्च र समयको समेत बचत भएको छ । कतिपय दुर्गमका स्थानीय तहमा साक्षरताको कमी र महिलामैत्री वातावरणको अभावले कार्यान्वयनमा बाधा पुर्‍याइरहेको देखिन्छ । यसका साथै महिला प्रहरी सेवा केन्द्रहरूले समेत महिलाको न्यायमा पहुँच सुनिश्चित गर्न मद्दत पुर्‍याउने महत्त्वपूर्ण संयन्त्र निर्माण भएका छन् ।राज्यले निर्माण गरेका र नेपाल सरकार पक्ष भएर हस्ताक्षर गरेका अन्तर्राष्ट्रिय नीतिहरूले महिलाको सम्पत्तिसम्बन्धी हकलाई बलियो बनाउन विभागीय कानुनको पनि ठूलो भूमिका हुने गर्दछ । यसका लागि केही महत्त्वपूर्ण ऐनहरूको निर्माण गरेको पाइन्छ ।कानुन बनाउनु मात्र पर्याप्त कुरा होइन, सबैभन्दा ठूलो कुरा समाजको सोच परिवर्तन नगरेसम्म महिला अधिकार व्यवहारमा लागू हुँदैन । तसर्थ सरकार, नागरिक समाज र स्थानीय समुदायबीचको समन्वयबाट मात्र हामीले पितृसत्तात्मक संरचना तोड्न सक्छौं र सबै नागरिकका लागि समतामूलक विकासको मार्ग प्रशस्त गर्न सक्छौं ।अहिलेसम्मको अवस्थालाई अध्ययन गर्दा महिलाको सम्पत्तिमाथिको अधिकारका क्षेत्रमा संवैधानिक र कानुनी रूपमा उल्लेखनीय प्रगति भएको छ । तर कानुनको अक्षर मात्र होइन, यसको आत्मालाई व्यवहारमा उतार्न सामाजिक दायित्व, सकारात्मक सोच, शिक्षा, व्यावहारिक ज्ञान धेरै आवश्यक छ । पितृसत्तात्मक सोच, सांस्कृतिक अप्ठ्यारा र सामाजिक प्रतिरोधका कारण कानुन कार्यान्वयनमा समस्या भयो भने त्यसका विरुद्ध संघर्ष पनि आवश्यक हुन्छ । सम्पत्तिमा पहुँच मात्र होइन, त्यो सम्पत्ति प्रयोग गर्न, निर्णय लिन र त्यसबाट लाभ लिन सक्ने स्वतन्त्रताको प्रत्याभूति गर्नु जरुरी छ ।– लामा हेटौंडा उपमहानगरपालिकाकी प्रमुख हुन् ।"
ठैवमा बिजुलीको पोलले लागेर एक जनाको मृत्यु,"ललितपुर — ललितपुरको ठैवमा विद्युत्को पोल सार्ने क्रममा पोलले लागेर एक जनाको मृत्यु भएको छ ।आज गोदावरी नगरपालिका–१४ स्थित सरस्वतीटार टोलमा बाटो निर्माणको सिलसिलामा जेसीबीले पोल अड्याउन नसक्दा उक्त पोलले थिचिएर स्थानीय ५५ वर्षीय रमेश शाहीको मृत्यु भएको प्रहरी वृत्त बाँडेगाउँका प्रहरी निरीक्षक विक्रम केसीले जानकारी दिए ।उक्त घटनापछि आक्रोशित स्थानीयले जेसीबीको दायाँपट्टिको सिसा फुटाइदिएका छन् । 'घटनास्थलमा ८०–९० जना स्थानीय जम्मा भएका थिए, प्रहरी टोलीले घटनालाई शान्त बनाउने प्रयास गरेको छ । मृतकको शवलाई परीक्षणका लागि पाटन हस्पिटल पठाएका छौँ,' उनले भने ।"
राप्रपाको आन्दोलनले पढाइ प्रभावित भएको भन्दै विद्यालयले लेख्यो प्रजिअलाई पत्र,"काठमाडौँ — राप्रपाको आन्दोलनले विद्यालयको पठपाठन प्रभावित भएको भन्दै सिफलस्थित श्री बाल व्यवसायी केन्द्र माध्यामिक विद्यालयले प्रमुख जिल्ला अधिकारीलाई पत्र लेखेको छ ।मंगलबार विद्यालयले प्रजिअलाई लेखेको पत्रमा राष्ट्रिय प्रजातन्त्र पार्टीले जेठ १५ गतेदेखि सुरु गरेको आन्दोलनका कारण पढाइ प्रभावित भएको उल्लेख छ ।पत्रमा विद्यालय अगाडिको सिफल चौरमा नारा, जुलुस र चर्को आवाजमा साउन्ड आउने गरी विभिन्न गतिविधि भएकाले आन्दोलनको स्थान परिवर्तन गरी विधार्थीहरुले शान्तपूर्व अध्ययन गर्न पाउने बाल अधिकारलाई मनन गरिदिनुहुन अनुरोध गरिएको छ ।विद्यालयले यो पत्रको बोधार्थ गृह मन्त्रालय र महानगरपालिकाको शिक्षा विभागमा पनि पठाएको छ ।"
चिडियाखानाबाट रेड पान्डा चोरेर भाग्न खोज्ने २ जना पक्राउ,"काठमाडौँ — ललितपुरको जावलाखेलमा रहेको सदर चिडियाखानाबाट दुर्लभ जनावर रेड पान्डा (हाब्रे) चोरी गर्न खोज्ने दुई जना पक्राउ परेका छन्। घटनामा संलग्न रहेको आरोपमा प्रहरीले कृष्ण गुरुङ र मोहमद तफिकलाई स्वयम्भूबाट पक्राउ गरेको छ।गत वैशाख ३० गते राति करिब १० बजे चिडियाखानाबाट रेड पान्डा चोरीको प्रयास भएको सूचना पाएपछि प्रहरीले घटनास्थल पुगेर अनुसन्धान थालेको थियो। प्रहरीले घटनास्थलबाट पेचकस, रेड पाण्डा राखिएको झोला, जुत्तालगायतका केही सामग्री बरामद गरेको छ।अनुसन्धानका क्रममा भारतका दुई जना नागरिकसहित काठमाडौंको स्वयम्भू क्षेत्रमा बस्दै आएका मोहमद तफिक नाम गरेका व्यक्ति चिडियाखानामा पटक–पटक घुम्न आउने, सीसीटीभी क्यामेराले नदेखिने ठाउँ, झ्याल र ढोकाबारे जानकारी लिने गरेको अनुसन्धानमा खुलेको छ ।उनीहरूले चिडियाखानाबाट झोलामा हालेर निस्कन खोज्दा रेड पान्डा चिच्याएपछि कर्मचारीले थाहा पाएका थिए । त्यसपछि उनीहरू रेड पान्डालाई निगालो घारीमा छाडेर भागेका थिए । उनीहरूमाथि चोरी उद्योगको आरोपमा मुद्दा दर्ता गरी अदालतबाट ५ दिनको म्याद लिएर थप अनुसन्धान भइरहेको प्रहरीले जनाएको छ।आईयूसीएनले लोपोन्मुख सूचीमा राखेको रेड पान्डालाई साईटिस महासन्धिअन्तर्गतको अनुसूची १ मा राखिएको छ । बाँसका पात खाने यो जीवले स-साना किरा र अन्डा पनि खाने गरेको विभिन्न अनुसन्धानले देखाएको छ ।"
आज पनि उपत्यकामा सशस्त्र प्रहरी बलको निःशुल्क बस सेवा,"काठमाडौँ — काठमाडौं उपत्यकामा सार्वजनिक सवारी साधन बन्दका कारण अप्ठ्यारोमा परेका यात्रुको सहजताका लागि सशस्त्र प्रहरी बल नेपालले  मंगलबार पनि २ वटा बस सञ्चालन गरेको छ ।सशस्त्र प्रहरी बल नेपाल प्रधान कार्यालयबाट सञ्चालन हुने एउटा बस स्वायम्भू, कलंकी, कालिमाटी, त्रिपुरेश्वर, रत्नपार्क हुँदै कोटेश्वरसम्म सञ्चालन हुनेछ भने अर्को बस स्वयम्भू, कलंकी, सातदोबाटो, कोटेश्वर, महाराजगन्ज हुँदै रिङरोड परिक्रमा गर्ने सशस्त्रका सहप्रवक्ता डीएसपी शैलेन्द्र थापाले बताए ।सवारी साधन बन्दका कारण सर्वसाधारण नागरिकहरुलाई गन्तव्यसम्म पुर्‍याउनका लागि सशस्त्र प्रहरी बल नेपालले निःशुल्क बस सेवा सञ्चालन गरेको"
बुद्धिजीवी परिषद्को अध्यक्षमा थपलिया,"काठमाडौँ — नेपाल बुद्धिजीवी परिषद्को अध्यक्ष पदमा इञ्जिनियर गजेन्द्रप्रसाद थपलिया निर्वाचित भएका छन्। गतराति सम्पन्न अधिवेशनले उनीसहित  ९९ सदस्यीय नयाँ कमिटी चयन भएको हो ।  यसैगरी परिषद्को उपाध्यक्षमा गोविन्द्र शाही,सचिव डा अर्जुनकुमार सिंह चयन भएका छन्।अध्यक्ष, उपाध्यक्ष र सचिव पदमा मात्र निर्वाचन भएको जनाइएको छ । अधिवेशनले महिला उपाध्यक्षमा राधा अधिकारी, महासचिव दीपेन्द्र श्रेष्ठ, उपमहासचिव सुशील विक, विदेशी मामिला सचिव डा लाक्पा शेर्पा, प्रचार सचिव डा टीका ढकाल तथा आर्थिक सचिव कृष्णकुमार लम्साल सर्वसम्मत चयन गरेको छ ।प्रधानमन्त्री केपी शर्मा ओलीले गत शनिबार परिषद्को ११औँ राष्ट्रिय अधिवेशनले उद्घाटन गरेका थिए।"
सार्वजनिक सवारी साधन बन्द भएपछि काठमाडौंमा प्रहरीले थाल्यो नि:शुल्क बस,"काठमाडौँ — यातायात व्यवसायीका कारण सार्वजनिक यातायात बन्द भएपछि नेपाल प्रहरीले काठमाडौंमा दुई वटा बस सञ्चालनमा ल्याएको छ ।नेपाल प्रहरीका प्रवक्ता प्रहरी वरिष्ठ उपरीक्षक रमेश थापाका अनुसार सर्वसाधारणको सुविधाका लागि नि:शुल्क रूपमा दुई बस सञ्चालनमा ल्याइएको हो ।प्रहरीले रुट १ अन्तर्गत नक्साल, बालुवाटार, टिचिङ, चक्रपथ, नयाँ बसपार्क, बालाजु, स्वयम्भू, कलंकी बल्खु, सातदोबाटो, लगनखेल, जावलाखेल, थापाथली, माइतीघर, पुतलीसडक, जय नेपाल हलमा एउटा र रुट २ अन्तर्गत नक्साल, रातो पुल, गौशाला, एयरपोर्ट कोटेश्वर, ठिमी, सल्लाघारी, सूर्यविनायक, चाबहिल, सुकेधारा, चक्रपथ, टिचिङ र बालुवाटार क्षेत्रमा अर्को बस सञ्चालनमा ल्याएको हो ।व्यवसायीको आन्दोलनले काठमाडौँ उपत्यकामा पनि लामो तथा छोटो दुरीका सार्वजनिक सवारी साधन चलेका छैनन् । काठमाडौँ उपत्यकाका सडकमा साझा यातायात, निजी मोटरसाइकल, कार र केही ट्याक्सीहरू मात्र चलेको देखिन्छ ।काठमाडौँ उपत्यका ट्राफिक प्रहरी कार्यालयका प्रवक्ता प्रहरी उपरीक्षक दीपक गिरीका अनुसार सार्वजनिक बस, माइक्रो बस र टेम्पो चलेका छैनन् । घोषित कार्यक्रम अनुसार नै व्यवसायीले कालो नम्बर प्लेटका सवारी साधन नचाएपछि सधैं व्यस्त हुने काठमाडौँका सडक बिहानैदेखि सुनसान देखिन्छन् ।यद्यपि काठमाडौँका बस स्टपहरूमा यात्रीहरू गाडीको प्रतीक्षा गरिरहेको देखिन्छ । कोही पठाओ, इन्ड्राइभ लगायतका राइड सेयरिङमा र कोही हिँडेरै गन्तव्यमा गइरहेका छन् ।गण्डकी प्रदेश सरकारले संविधानविपरीत राइड सेयरिङ नियमावली ल्याएको भन्दै यातायात व्यवसायीले ७ बुँदे मागसहित सोमबार देशैभरीका सार्वजनिक यातायात चलाएका छैनन् ।"
नमुना संयुक्त राष्ट्रसंघीय अभ्यास सम्पन्न,काठमाडौँ — संयुक्त राष्ट्रसंघको अभ्यासमार्फत युवाहरुको नेतृत्व विकास गर्ने उद्देश्यले राष्ट्रिय युवा परिषद‌्‌ले सञ्चालन गरेको नमुना संयुक्त राष्ट्रसंघीय अभ्यास कार्यक्रम सकिएको छ । कार्यक्रम बुधबार उपप्रधान तथा सहरी विकासमन्त्री प्रकाशमान सिंहले ललितपुरमा उद्घाटन गरेका थिए ।चार दिवसीय नमुना संयुक्त राष्ट्रसंघीय अभ्यासमा सहभागी युवाहरुलाई पाँच समितिमा विभाजन गरी विभिन्न कार्यसूचीहरूमा छलफल गराइएको थियो । नमुना संयुक्त राष्ट्रसंघ सुरक्षा परिषद्‌अन्तर्गत भोकमरी रोकथाम र गाजामा मानवीय सहायता पहुँच सुनिश्चित गर्ने एजेण्डामा छलफल भएको राष्ट्रिय युवा परिषद‍्का कार्यकारी उपाध्यक्ष सुरेन्द्र बस्नेतले जानकारी दिए ।नमुना संयुक्त राष्ट्रसंघ महिला संगठनअन्तर्गत महिलाहरू तथा किशोरीहरूको प्रविधिको माध्यमबाट हुने मानव तस्करी र यौन शोषणको सामना गर्न अन्तर्राष्ट्रिय कानुनी संरचना र सहकार्यलाई सुदृढ बनाउने विषयमा छलफल गराइएको नमुना युवा महासचिव दिवससिह खड्काले जनाए ।यसैगरी नमुना संयुक्त राष्ट्रसंघ शरणार्थी उच्चायुक्त कार्यालय अन्तर्गत लामो समयदेखि विस्थापित अवस्थामा रहेका मानिसहरूको संरक्षण र मानवीय सहायता पहुँचलाई सुदृढ बनाउने विषयमा छलफल भएको थियो ।नमुना संयुक्त राष्ट्रसंघ खाद्य तथा कृषि संगठन अन्तर्गत विकासशील मुलुकहरूमा जलवायु अनुकूल तथा दिगो कृषि प्रणालीमार्फत खाद्य सुरक्षा र पोषण सुदृढ गर्ने एजेण्डामा छलफल भएको थियो ।ज्येष्ठ १४ बाट १७ गतेसम्म चलेको अभ्यास कार्यक्रममा देशभरका ७५ जिल्लाबाट (१६–२४) उमेर समूहका सय जना युवा सहभागी थिए ।
भक्तपुर–नगरकोट सडक स्तरोन्नति,"भक्तपुर — भक्तपुरको प्रमुख पर्यटकीय गन्तव्य नगरकोट जाने मुख्य मार्गका रूपमा रहेको भक्तपुर–नगरकोट सडक चाँगुनारायण नगरपालिकाले पुनर्निर्माण एवं स्तरोन्नति सुरु गरिएको छ । गत वैशाखदेखि चाँगुनारायण नगरपालिकाले आयोजना सुरु गरेको नगरकोट भ्रमण वर्ष–२०८२ लाई लक्षित गर्दै नगरपालिकाले आफ्नो आन्तरिक स्रोतबाट व्यवस्थापन गर्नेगरी भक्तपुर–नगरकोट सडक स्तरोन्नति कार्य सुरु गरेको हो ।नगरपालिकाले सडक निर्माणका लागि भक्तपुर नगरकोटसम्मको १५ किलोमिटर सडकखण्ड स्तरोन्नति आफ्नै आन्तरिक स्रोतबाट गर्नेगरी बोलपत्र आह्वान गर्दै १७ करोडमा ठेक्का सम्झौता गरी स्तरोन्नति एवं पुनर्निर्माण सुरु गरेको हो ।एक्जिम बैंक इन्डियाको ऋण सहयोगमा नेपाल सरकारसँग २०७३ असार ३ गतेसम्म सम्पन्न गर्नेगरी २०७१ जेठ २२ गते शैलुङ कन्स्ट्रक्सन र भारतीय कम्पनी अराभली इन्फ्रापावर लिमिटेडले संयुक्त निर्माण गर्नेगरी रु २७ करोडमा ठेक्का सम्झौता गरेको थियो ।सम्झौता गरेको ११ वर्षमा १०औँ पटक म्याद थप गरेर लागत बढाउँदै रु ३१ करोड पुर्‍याउँदा पनि विभिन्न बाहना गर्दै सडक निर्माण सम्पन्न नगरेपछि गत पुस अन्तिम साता सडक सुधार तथा विकास परियोजना निर्देशनालयले उक्त सडकको ठेक्का सम्झौता रद्द गर्ने निर्णय गरेको थियो ।नगरप्रमुख खत्रीले भने, 'चाँगुनारायण नगरपालिकाले आयोजना गर्ने नगरकोट भ्रमण वर्ष नगरकोटको मात्र नभई सिङ्गो देशको महोत्सव हो, यहीँ सडकका कारणले महोत्सवमा समस्या आउन दिनु हँदैन । मैले जनतासँग प्रतिबद्धता गरेको छु, त्यो प्रतिबद्धता पूरा गर्दै भ्रमण वर्ष सफल पार्न नगरपालिकाले नै सडक स्तरोन्नति गर्न ठेक्का सम्झौता गरी अब आसप्लान्ट पिच (कालोपत्र) गर्न बेस बिछ्याउने काम सुरु गरेका छौँ ।'सरकारले लगाएको ठेक्का ११ वर्षसम्म पूरा नभएर सडक अलपत्र पारेको पीडा जनताले धेरै भेगकाले यो सडकलाई पूरा गर्न भक्तपुर– नगरकोट सडकको स्तरोन्नति आवश्यक रहेको उनले बताए। केन्द्रीय सरकारले यो सडक पुनः स्तरोन्नति गर्न यस वर्ष बजेट नभएको र प्रक्रियामा जाँदा प्रक्रिया पूरा गर्नै लामो समय लाग्ने मन्त्रालयले जनाएपछि नगरपालिका आफैँले कालोपत्र गर्न लागेको नगरप्रमुख खत्रीले बताए।उनले भने, “सम्बन्धित मन्त्रालयसँग र सडक विभागसँग छलफल गरेरै काम थालनी गरेका हौँ । नगरकोट आउने पर्यटकलाई सहज हुनेगरी खाल्डो पुर्ने र सडकको स्तरोन्नति गरेर कालोपत्र गर्छौँ । सडकको पेटी बनाउने, ड्रेन बनाउने र बाँकी अरु काम केन्द्रीय सरकारले गर्नेगरी छलफल भएको छ । त्यसैले कालोपत्रका लागि ठेक्का सम्झौता गरेका हौँ।'शैलुङ्ग कन्स्ट्रक्सनले अलपत्र छाडेको सडकमा नगरपालिकाले नगरकोटबाट सडकको लेबल मिलाएर गाइबे्रल हाल्दै बेस मिलाउने काम सुरु भइसकेको र त्यसमाथि आसप्लान्ट कालोपत्र गरिने बताए। उनले एक महिनाभित्र सडकका सबै निर्माण सम्पन्न गरिने बताए।त्यसैगरी बागमती प्रदेश सरकारको रु ५९ करोडको लागतमा भक्तपुर नगरपालिकाको डेकाचादेखि चाँगुनारायण हुँदै काठमाडौँको साँखु नौ किलोमिटर सडक कालोपत्र सुरु भएको छ ।"
रातो मच्छेन्द्रनाथको भोटो आज देखाइँदै,"काठमाडौँ — वर्षा र सहकालका देवता रातो मच्छेन्द्रनाथको भोटो आज देखाइने भएको छ। भोटो जात्रालाई करिब आठ सय वर्षअघिसम्म जावलाखेल जात्रा भनिन्थ्यो। जा(भात) वला (छर्ने) भएकाले यसलाई जावलाखेल जात्रा भन्ने गरिएको रातो मच्छेन्द्रनाथको भोटो जात्राको साइत हेर्ने काममा सक्रिय हुँदै आएका नेपाल पञ्चाङ्ग निर्णायक विकास समितिका पूर्वसदस्य कीर्तिमदन जोशीले जानकारी दिए।भूत, प्रेतलाई खाना दिन यो जात्रा गरिएको विश्वास छ। भोटो जात्रा सुरु भएको यकिन तिथिमिति अहिलेसम्म पत्ता नलागेको उनले बताइन्।मच्छेन्द्रनाथको यात्रा भने करिब एक हजार ३०० वर्ष अघि नै सुरु भएको हो । किंवदन्तीअनुसार यो यात्रा सुरु भइसकेपछि नागराज कर्कोटककी रानीको आँखा दुख्यो । कर्कोटक वैद्यको खोजीमा लागे । खेतमा काम गरिरहेका किसानलाई वैद्य ठानी नागलोक अर्थात् टौदह लगे ।डराएका किसानले मच्छेन्द्रनाथको प्रार्थना गरी हात माडेर मयललाई औषधिका रुपमा कर्कोटकलाई दिए । औषधिले रानीको आँखा दुख्ने रोग निको भयो । पुरस्कारस्वरुप मणि माणिक्यले युक्त भोटो किसानलाई दिएर मनुष्यलोकमा फर्काइयो । किसानले भोटो खेतको डिलमा राखेर काम गर्न थाले ।मनुष्यरुपी भूत आएर भोटो लग्यो । किसानले खोजे, पाएनन् । मच्छेन्द्रनाथको जात्रा हेर्न जाँदा आपूmले पुरस्कारस्वरुप पाएको भोटो मनुष्यका रूपमा आएको भूतले लगाएको देखेर किसानले दाबी गरे । भूतले दिन नमानेपछि विवाद भयो । कर्कोटक नागलाई समेत बोलाएर सोधखोज गरियो । अन्तिममा भोटोको अधिकारी दुवै हुन नसक्ने निष्कर्ष निकाली मच्छेन्द्रनाथको जिम्मा लगाइयो ।आधिकारिक प्रमाणसहित आउनेलाई भोटो दिन रातो मच्छेन्द्रनाथको रथ यात्रा सकेपछि भोटो जात्रा गर्ने परम्परा बस्यो । त्यो वर्षदेखि प्रत्येक साल साइत हेरेर भोटो देखाउने गरिएको जनविश्वास छ । अहिलेसम्म कसैले प्रमाण जुटाएर भोटो लैजान नसकेको किंवदन्ती छ ।पछिल्लो समय गुठी संस्थान ललितपुरका प्रतिनिधिले राष्ट्राध्यक्षको उपस्थितिमा भोटो देखाउने जात्रा गरिँदै आएको छ । यस अवसरमा सरकारले आज काठमाडौँ उपत्यकामा सार्वजनिक बिदा दिएको छ ।"
राष्ट्रिय युवा परिषद्अन्तर्गत उद्यमी सञ्जाल गठन,"काठमाडौँ — युवा तथा खेलकुद मन्त्रालयको मातहतमा राष्ट्रिय युवा परिषद्‍ले देशभरका युवा उद्यमी हरूलाई एउटै संरचनामा आबद्ध गर्दै ‘राष्ट्रिय युवा उद्यमी सञ्जाल’ गठन गरेको छ । युवा उद्यमी सञ्जालको अध्यक्षमा सुशील पराजुली सर्वसम्मत चयन भएका छन्। पराजुली विगत लामो समयदेखि ई–कमर्स क्षेत्रमा संलग्न व्यवसायी हुन् ।सञ्जालमा तीन उपाध्यक्षहरू चयन भएका छन् । ई–कमर्स क्षेत्रमा सक्रिय युवा व्यवसायी राजकुमार अधिकारी, होटल तथा होस्टल व्यवसायमा क्रियाशील उद्यमी मनिषजङ्ग शाही, र भाषा तालिम तथा ट्राभल कम्पनी सञ्चालन गर्दै आएका सुदीपराज पुरी उपाध्यक्ष पदमा चयन भएका छन्।त्यस्तै, सचिव पदमा डिजिटल व्यवसाय क्षेत्रमा संलग्न आदर्श दाहाल, सह–सचिवमा अनुज धिताल, कोषाध्यक्षमा सर्मीला खनाल र सह–कोषाध्यक्षमा सुरेन्द्र अधिकारी चयन भएका छन् ।सञ्जालको सदस्यका रूपमा संकर खनाल, राज तामाङ, सन्दिप केसी, इन्दिरा लोहनी, सुरेन्द्र गुरुङ, रबिन शाह, रेसम कट्वाल र कल्पना बराल चयन भएका छन् ।उद्यमी सञ्जालको उद्देश्य युवा उद्यमीहरुलाई एकताबद्ध बनाइ उनीहरुको हकहित, अनुभव आदानप्रदान, उद्यमशीलता प्रवर्धन तथा नीति निर्माण प्रक्रियामा युवाको सक्रिय सहभागिता सुनिश्चित गर्नु र व्यावसायिक गतिविधिमा संलग्न युवाहरूबीच सहकार्यको वातावरण तयार गर्नु रहेको राष्ट्रिय युवा परिषदका बोर्ड सदस्य विनोद कुमार शाहीले बताए।"
प्रशासनले निषेधित क्षेत्र तोकेपछि राजावादीको दरबारमार्गको प्रदर्शन शान्तिबाटिकामा हुने,"काठमाडौँ — राप्रपालगायत दल र राजावादी समूहले राजसंस्था पुनः स्थापना र हिन्दु राष्ट्रको मागसहित बिहीबारदेखि सुरु गरेको अनिश्चितकालीन प्रदर्शन जारी छ । सोही अनुसार राजावादीहरुले शनिबार दरबारमार्ग क्षेत्रमा प्रदर्शन गर्ने जनाएका थिए । तर, जिल्ला प्रशासन कार्यालय काठमाडौंले शनिबारदेखि नै लागू हुने गरी २४ असारसम्म नारायणहिटी दरबार संग्राहालय क्षेत्रलाई निषेधित क्षेत्र तोकेपछि उनीहरूले कार्यक्रमस्थल परिवर्तन गरेका छन् ।नवराज सुवेदीको नेतृत्वमा रहेको संयुक्त जनआन्दोलन परिचालन समितिले राति सूचना जारी गरेर सरकारले निषेधाज्ञा जारी गरेकाले जेठ १७ गतेलाई तोकिएको स्थान दरबारमार्ग परिवर्तन गरी शान्तिबाटिका, रत्नपार्क तोकिएको जानकारी गराइएको छ ।सुवेदीले हस्ताक्षर गरेको सूचनामा १ बजेदेखि शान्तिबाटिका शान्तिपूर्ण जनआन्दोलन सुरु हुने उल्लेख छ । जनताको समर्थनमा आन्दोलन उत्कर्षमा पुग्ने अवस्थाबाट अत्तालिएको सरकारले निषेधाज्ञा जारी गरेको सूचनामा उल्लेख छ । ‘नेपाली जनताको मानव अधिकार, संविधानप्रदत्त प्रजातान्त्रिक अधिकार पटक–पटक अवरोध गर्ने सरकारले निषेधाज्ञाको प्रपञ्च रच्नु कुनै आश्चर्य भएन । निषेधाज्ञा आफैँमा जनआन्दोलन सफलताको दिशामा अघि बढिरहेको छ भन्ने सरकारको स्वीकारोक्ति हो,’ सूचनामा भनिएको छ, ‘जनताको चाहना बमोजिम जारी शान्तिपूर्ण आन्दोलनलाई निर्णायक तहमा लैजान काठमाडौं उपत्यकावासी लगायत देशभरिका जनतालाई आन्दोलनमा सहभागी हुन हामी अनुरोध र आह्वान गर्दछौं ।’संयोजक सुवेदीले जनप्रदर्शन निरन्तर चल्ने बताएका छन् । ‘प्रजातन्त्र आउँछ, राजतन्त्रसहित हिन्दु राष्ट्र कायम हुन्छ,’ सुवेदीले भने, ‘हाम्रो मागहरू पूरा नहुँदासम्म अखण्ड रूपमा यो संघर्या कायम रहन्छ ।’शनिबार बिदा हुने र उपत्यकामा भएको जात्रा पनि सकिएकाले प्रदर्शनमा आउने मानिसको संख्यामा बढ्ने उनीहरूले बताएका छन् ।राप्रपाका प्रवक्ता सगुन सुन्दर लावतीले भने, ‘काठमाडौं केन्द्रित गरेर आन्दोलनलाई थप सशक्त बनाउँदैछौँ । भद्र अवज्ञा र सत्याग्रह आन्दोलनको स्वरुप हुनेछ ।’ आयोजकले वर्षा हुन सक्ने भनेर छाता र पानीको बोतलसहित सडकमा भेला हुन भनेको छ । प्रदर्शनमा उपस्थित राजावादीहरुले नारा, जुलुससहित शीर्ष नेताहरूले भेलामा आफ्नो धारणा राख्ने गरेका छन् ।हिजो प्रमुख जिल्ला अधिकारी ऋषिराम तिवारीले सूचना जारी गर्दै केशरमहल चोकदेखि नारायणहिटी दरबार संग्राहालय दक्षिण गेट हुँदै जय नेपाल मोडसम्म र महेन्द्र सालिक हुँदै नारायणहिटी दरबार संग्राहालय दक्षिण गेटसम्म पाँच जनाभन्दा बढी व्यक्ति भेला भइ अनसन, धर्ना, घेराउ, जुलुस, प्रदर्शन तथा सभाजस्ता विरोधका कार्यक्रम गर्न निषेध गरेका छन् ।राजावादीले गत चैत १५ मा गरेको प्रदर्शन हिंसात्मक हुँदा सञ्चारकर्मी सुरेश रजक र कीर्तिपुर–४ का २९ वर्षीय सबिन महर्जनको मृत्यु भएको थियो । गोली लागेर २० जना घाइते भएका थिए । घाइते तीन जना अहिले पनि उपचारको क्रममा छन् ।सो घटनामा राप्रपाका वरिष्ठ उपाध्यक्ष रवीन्द्र मिश्र र महामन्त्री एवं सांसद धवलशमशेर जबरा, दुर्गाप्रसाद प्रसाईंसहित ६५ जनाविरुद्ध अदालतमा मुद्दा दर्ता भएको छ । त्यसमध्ये ४ जना बालकविरुद्ध बाल अदालतमा मुद्दा दायर भएको छ । जिल्ला अदालतमा मुद्दा दर्ता भएकामध्ये ११ जनालाई आपराधिक उपद्रवअन्तर्गत र अन्यलाई व्यक्ति विशेष मुद्दा दर्ता गरिएको हो । उनीहरूको बयान अदालतमा चलिरहेको छ ।"
'आमा' बोलको गीत सार्वजनिक,"काठमाडौँ — फिल्म 'जनै हराएको मान्छे : सम्बन्धका धागाहरु'को नयाँ गीत सार्वजनिक भएको छ । अर्जुन पोखरेलको शब्द/रचना, संगीत र स्वरमा ‘आमा’ बोलको गीत सार्वजनिक भएको हो । गीतमा अर्जुनसँगै मनिषा सुनारको पनि आवाज छ ।गीतमा मुख्य कलाकारले घर छोड्दादेखि सहरमा गरेको संघर्ष देखाइएको छ । गीतको भिडियोमा मुख्य कलाकार विजय बराल, केकी अधिकारी, मिरुना मगर, शुशांक मैनाली, कविता आलेलगायतको अभिनय छ । यो फिल्म भदौ ६ देखि प्रदर्शनमा आउँदैछ । फिल्म अहिले पोस्टप्रोडक्सनमा छ । फिल्मलाई काठमाडौं, ललितपुर, भक्तपुर र काभ्रेमा छायांकन गरिएको हो ।हिमाल न्यौपानेको निर्देशन रहेको फिल्ममा अन्य कलाकारहरु रियर राई, कविता आले, तारा शर्मा, भावना खपांगी मगर, रुपेश लामा, सुमन थापा, सृष्टि खड्डी, निरु खड्का गौतम, सुवास सिंह ठकुरीको अभिनय छ ।फिल्मको कथा, पटकथा र संवाद भानुभक्त ढकालले लेखेका हुन् ।"
‘पिके २’ मा रणवीरको चर्चा,"काठमाडौँ — अभिनेता रणवीर कपुर ‘एनिमल’ पछि अर्को फिल्मको तयारीमा छन् । यद्यपि उनले पहिले नै नितेश तिवारीको ‘रामायण’को काम गरिसकेका थिए ।उक्त फिल्म आगामी सन् २०२६ को तिहारमा रिलिज हुनेछ । त्यस अघि उनको फिल्म ‘लभ एण्ड वार’ रिलिज हुनेछ । केही दिनअघि मात्रै उनी ‘धूम ४’मा पनि देखिने चर्चा थियो ।यतिबेला रणवीरसँग थुप्रै फिल्म पाइपलाइनमा छन् । तय भएका सबै फिल्महरूपछि उनले ‘एनिमल पार्क’मा काम गर्नेछन् । यसबीच रणवीर आमिर खानसँग पनि सहकार्य गर्ने चर्चा छ ।भारतीय सञ्चारमाध्यमका अनुसार आमिर खान, राजकुमार हिरानी र अभिजीत जोशीले ‘पिके २’को प्लटमा काम गरिरहेका छन् । यो फिल्ममा रणवीर पनि जोडिने सम्भावना छ । उनीहरूले दादा साहेब फाल्केको बयोपिकपछि यो फिल्ममा काम सुरु गर्ने अनुमान छ ।रणवीर पिकेको पहिलो भागमा गेस्ट अपियरेन्समा थिए । दोस्रो भागमा भने उनको भूमिका थप महत्वपूर्ण हुने जनाइएको छ । रणवीर पनि एलियनको भूमिकामा काम गर्न उत्साहित भएको भारतीय सञ्चारमाध्यमहरूले उल्लेख गरेका छन् ।०१४ मा रिलिज भएको फिल्म ‘पिके’ले विश्वभरबाट ७ सय ९२ करोडको व्यापार गरेको थियो । फिल्मको पहिलो भागमा अनुष्का शर्मा पनि देखिएकी थिइन् ।"
'द ब्लु लाइट'को शुभमुहूर्त,"काठमाडौँ — २० दिनको छायांकन तालिकासहित फिल्म 'द ब्लु लाइट'को शुभमुहूर्त गरिएको छ । काठमाडौंको कमलादीस्थित गणेश मन्दिरमा शुभमुहूर्त गर्दै निर्माण टिमले २२ गतेबाट फिल्मको छायांकन थाल्ने जनाएको छ ।बलिराम चौहानले फिल्मलाई निर्देशन गर्दै छन् । उनी प्रदर्शनको तयारीमा रहेको फिल्म 'बलिदान'को लेखक तथा मुख्य सहायक निर्देशक हुन् । यो फिल्ममा अर्पण थापा, महेश त्रिपाठी, आयुसमान देशराज जोशी, बेनिशा हमाल, सृष्टि श्रेष्ठ, सुरक्षा इटानीको अभिनय रहनेछ । स्काइफल पिक्चर्सको प्रस्तुति रxने फिल्मलाई नरेन्द्र मैनालीले खिच्नेछन् ।फिल्मलाई सन् २०२५ भित्रै प्रदर्शन गर्ने तयारी छ ।"
रंगमञ्चमा पनि 'विद्रोही' रेखा,"काठमाडौँ — अभिनेत्री रेखा थापाको अभिनय रहेको नाटक 'मीरा' मञ्चनमा आएको छ । गैरीधारामा अवस्थित कान्तिपुर फिल्म एकेडेमीमा खुलेको नयाँ कान्तिपुर थिएटरमा यो नाटक जेठ १९ देखि असार ७ सम्म मञ्चनमा आउनेछ ।दीपक सिंजालीद्वारा लिखित पुस्तक 'मीरा'माथि बनेको यो नाटकलाई रंगकर्मी सुन्दर धितालले निर्देशन गरेका हुन् । धितालकै परिकल्पनामा तयार भएको नाटकलाई रमेश पुरीले निर्माण गरेका हुन् । नाटकमा अभिनेत्री रेखासँगै विशाल पहारी, विन्दा खतिवडा, विशाल देवकोटा, गीत विष्ट, डोरेश खतिवडा, उन्नत उप्रेती र सुनिल खड्काको अभिनय छ ।लामो समय फिल्म क्षेत्रमा एकछत्र राज गरेकी रेखाको यो पहिलो नाटक हो । नाटकमा उनी मीराको भूमिकामा देखिएकी छन् । नाटकमा बालसखा मीरा र कृष्णको प्रेमकथा र त्यही प्रेममा परिवारको अर्को सम्बन्ध कसरी बाधक बनिदिन्छ भन्ने प्रस्तुत गरिएको छ । नाटकमा दुईबीचको प्रेम मात्रै नभई, प्रेमका लागि गरिएको पर्खाइ, तड्पन र त्यसले दिएको पीडा देखाइएको छ ।मञ्चमा विशाल खतिवडा कृष्णका रुपमा देखिएका छन् । नाटकमा रेखाले सशक्त, विद्रोही महिलाको भूमिकामा अभिनय गरेकी छन् । यसअघि उनले 'हिम्मतवाली', 'रामप्यारी', 'काली'जस्ता फिल्ममा यस्तै भूमिका निर्वाह गरेकी थिइन् ।यो नाटकमा उनले किशोरीदेखि जवान महिलाको भूमिका गरेकी छन् । अहिले धेरैले रेखालाई रंगमञ्चको डेब्यूका लागि बधाई दिइरहेका छन् । रेखाले भने नाटकलाई नयाँ अध्यायको रुपमा व्याख्या गर्दै आएकी छन् ।"
अमेरिकामा नेपथ्य : नेपाल र भुटानका झन्डासहित पिटर्सबर्गमा झुमे दर्शक,"पिट्सबर्ग (पेन्सिलभानिया) — नेपथ्यको कन्सर्टमा दुई चिज छुट्दैनन्– एउटा ‘रातो र चन्द्रसूर्जे’ गीत र अर्को जताततै नेपाली राष्ट्रिय झन्डा ।पिटर्सबर्गको ‘रक्सिन थिएटर’ मा शनिबार राति कन्सर्ट चलिरहँदा भने अर्को झन्डा पनि देखियो । त्यो थियो– पहेँलो र गेरु रङमाथि सेतो ड्रागन अंकित भुटानको राष्ट्रिय झन्डा ।पुनर्वास गराइएका भुटानीको उल्लेख्य संख्या हलमा देखेपछि गायक अमृत गुरुङले मञ्चबाटै आह्वान गरे– ‘विगतलाई बिर्सनु हुँदैन तर माफ गरेर अघि बढ्ने हौसलाचाहिँ राख्नैपर्छ । हामी संसारभरि फैलिएका नेपालीलाई आपसमा जोड्ने यही भाषाले हो । यो सद्भाव सदैव कायम रहोस् । कसैले कसैमा द्वेष नराखी अगाडि बढ्नुस् है ।’प्रत्युत्तरमा दर्शकले केही बेरसम्मै ताली बजाए ।चार्टियर्स एभेन्युमा छरिएका दर्शकका निम्ति निर्धारित समयअनुसारै बेलुकी ८ बजे हलका ढोका खोलिएका थिए भने त्यसको ठिक एक घण्टामा मञ्चमा अमृत र उनको टिम उपस्थित भएको थियो । ‘कोशीको पानी यो जिन्दगानी’ गीतबाट कन्सर्ट सुरु भएको थियो । त्यसलाई ‘भेडाको ऊनजस्तो’ र ‘छेक्यो छेक्यो’ले निरन्तरता दियो ।मञ्च र दर्शकदीर्घा दुवैतर्फको उत्साह र उत्तेजनाले सुरुवातदेखि नै आपसमा एक किसिमको बन्धन विकास हुँदै गएको देखिन्थ्यो ।दर्शकको समूहमा थिइन् ७३ वर्षीया पेग्गी स्टर्लिङ । सानै उमेरमा जर्मनीबाट अमेरिका आएकी पेग्गीको फरक–फरक कन्सर्टमा उपस्थिति जनाउने बानीजस्तै छ । सक्रिय उमेर छँदा उनी पतिका साथ यस्ता सांगीतिक जमघटमा खोजी–खोजी जान्थिन् ।‘श्रीमान्‌को २० वर्षअघि निधन भएपछि म एक्लैले त्यस बानीलाई निरन्तरता दिएँ,’ उनले सुनाइन्, ‘नेपालको ब्यान्ड आउँदै छ भन्ने थाहा पाएपछि गुगलमा नेपथ्यबारे जानकारी लिएँ र यसरी आज हलसम्म आइपुगेकी छु ।’इन्टरनेटबाट जानकारी लिएको ब्यान्डसँग के अपेक्षा गर्ने भन्ने खासै थाहा नपाएरै आउँदा पनि कन्सर्टमा आफूले भरपुर मनोरञ्जन लिएको प्रतिक्रिया उनले दिइन् । ‘भाषै नबुझे पनि छेउछाउका सबैले मनोरञ्जन लिइरहेको माहोलले नै रमाइलो बनाउँदो रहेछ,’ पेग्गीले थपिन्, ‘त्यसो त धुन र परिवेशले शरीरलाई तरंगित पारिरहँदा भाषा खासै आवश्यक पनि पर्दैन ।’समग्रमा नेपथ्यको प्रस्तुति सबै हिसाबले आफूलाई राम्रो लागेको उनले बताइन् ।दर्शकदीर्घामा रहेर ब्यान्डसँग गाउँदागाउँदै घाँटी नै सुकेको साबी सिवाकोटीले सुनाइन् । बहिनीको साथमा पहिलोपटक नेपथ्य कन्सर्ट हेर्न आएकी उनले भनिन्, ‘भएभरका सबै रमाइरहँदा आफूलाई पनि नाचिरहूँ गाइरहूँ लाग्दो रहेछ ।’मोरङको पथरी क्याम्पमा जन्मिएकी साबी चार वर्षकै उमेरमा शरणार्थी परिवार पुनर्वासका क्रममा अमेरिका आएकी हुन् ।पुनर्वास गराइएका भुटानी शरणार्थी उल्लेख्य संख्यामा रहेको पेन्सिलभानिया राज्यमा नेपालीभाषी समुदायको जीवन्त उपस्थिति देख्न पाउँदा खुसी लागेको गायक अमृतले उल्लेख गरे । अमृतले मञ्चबाटै अनुरोध पनि गरेका थिए, ‘यो भाषालाई भावी सन्ततिसम्म विस्तार गरौं है ।’शनिबारको कन्सर्टको आयोजक टोलीकी एक सदस्य पनि भुटानी शरणार्थी परिवारकै विद्या पुलामी थिइन् । राष्ट्रिय पहिचान भुटानी भए पनि आफूहरू नेपाली नै रहेको उनी बताइरहेकी थिइन् ।‘हामी धपाइएर आएको भए पनि भुटानको समेत उत्तिकै माया लाग्छ,’ उनले भनिन्, ‘त्यसैले कार्यक्रममा मैले बोक्ने झन्डा नेपाल र भुटान दुवै मुलुकका हुन् ।’कार्यक्रमभरि पटक–पटक नेपाली पहिचानका पक्षमा विचार राखेका अमृतले स्वदेश घुम्न पनि आह्वान गरे । पैदलै गाउँबस्ती पुग्दा गीत संकलन गरेको र कतिपय गीत उतैको रमाइलोमा तयार पार्ने गरेको पनि उनले सुनाए । पदयात्राका क्रममा उनैले खिचेका पृष्ठभूमिका तस्बिरहरूले पनि उनको भनाइलाई सघाइरहेको देखिन्थ्यो ।अमेरिकी सहर पिटर्सबर्गमा पहिलो कन्सर्ट भए पनि कतिपय दर्शकका लागि यो पहिलो नेपथ्य अनुभव थिएन । उदाहरण हुन्, बेलडाँगी शिविरमा जन्मेका राजेन सापकोटा । उनी गत वर्ष छेवैको पेन्सिलभानियाली सहर ह्यारिसबर्गमा आयोजित नेपथ्य कन्सर्ट हेर्न पुगेका थिए । त्यसभन्दा पहिले त झन् परको कोलम्बस सहर अनि अझ सन् २०१६ मा एटलान्टा सहरमा आयोजित नेपथ्य कन्सर्ट हेर्न पनि उनी पुगेका थिए ।‘म नेपथ्यलाई छातीमै लिएर हिँडेको छु भन्दा पनि फरक पर्दैन,’ उनले उत्साहका साथ थपे, ‘आफू नेपालमा हुर्कँदै गर्दा मन परेका यसका गीतहरू र यो ब्यान्डप्रति मेरो मनमा अटाएको प्रेमलाई शब्दहरूले व्याख्या गर्न गाह्रो हुन्छ ।’राजेन्द्रका अनुसार उनी १३ वर्षको उमेर छँदा सन् २०११ मा अमेरिका आएका हुन् ।कन्सर्टमा मुख्य गायक अमृतलाई ड्रमसेटमा ध्रुव लामा, बेस गितारमा सुविन शाक्य, गितारमा नीरज गुरुङ, मादलमा शान्ति रायमाझी र किबोर्डमा दिनेशराज रेग्मीले सघाएका थिए ।अमेरिका यात्राको चौथो प्रस्तुति पिटर्सबर्गमा सकिएसँगै ब्यान्ड अब फेरि उत्तरतर्फ उक्लनेछ । अबको गन्तव्य हुनेछ भव्य सिकागो सहर । त्यहाँस्थित ‘दी भिक थिएटर’ मा जुन ७ मा नेपथ्य कन्सर्ट तोकिएको छ । सिकागोपछि ब्यान्ड बोस्टन सहरमा जुन ११ मा गुन्जनेछ । त्यसपछि १४ सदस्यीय नेपथ्य टोली नर्थ क्यारोलाइना राज्यको ग्रिन्सबोरो सहर पुग्नेछ । जुन १४ को साँझ आफूलाई उभ्याएपछि यस वर्षको अमेरिका यात्रा बिट मार्दै ब्यान्ड स्वदेश फिर्नेछ ।"
किम्फमा 'बटरफ्लाई भुटान' बन्यो 'इसिमोड सर्वोत्कृष्ट पर्वतीय फिल्म',"काठमाडौँ — अन्तर्राष्ट्रिय पर्वतीय चलचित्र महोत्सव (किम्फ) मा सोनम याङ्जोमको ‘बटरफ्लाई भुटान’ ले इसिमोड सर्वोत्कृष्ट पर्वतीय फिल्म पुरस्कार प्राप्त गरेको छ । ‘आफ्टर द स्नोमेल्ट’ ले सर्वोत्कृष्ट फिचर डकुमेन्ट्री जित्दा डोमिनिक साइनरको ‘विन्टर टाइगा’ ले सर्वोत्कृष्ट लघु वृत्तचित्र (डकुमेन्ट्री) अवार्ड प्राप्त गरेको छ ।यसै वर्षबाट थप गरिएको ‘केयू इमर्जिङ फिल्ममेकर’ को अवार्ड भने भारतका मनोहर के.ले जिते । ‘बर्ड अफ अ डिफरेन्ट फिदर’ बाट उनले यो अवार्ड पाएका हुन् । ‘सर्वोत्कृष्ट माउन्टेरिङ एन्ड एक्स्प्लोरेसन फिल्म पुरस्कार’ भने केन्जी सुकोमोटो निर्देशित असिमाले जित्यो । फेलिन गेर्हार्ड्टको ‘माइनस १०३ डिग्रिज’ ले यही विधामा ‘स्पेसल मेन्सन’ प्राप्त गर्‍यो ।अन्तर्राष्ट्रिय विधामा, फाम नोच लानको क्यू ली नेभर क्राइज्ले ‘सर्वोत्कृष्ट फिचर फिल्म फिक्सन पुरस्कार’ जित्दा याकुप तेकिन्तान्जाक निर्देशित ‘मोरी’ ले सर्वोत्कृष्ट सर्ट फिक्सन फिल्म जित्यो ।नेपाल प्यानोरामाअन्तर्गत, सौरभ घिमिरे निर्देशन रहेको ‘सङ्गस अफ लभ एन्ड हेट’ ले सर्वोत्कृष्ट नेपाली फिक्सन फिल्म अवार्ड जित्यो । ७४ औं बर्लिन अन्तर्राष्ट्रिय फिल्म महोत्सवमा यो फिल्मले जेनेरेसनतर्फ ‘स्पेसल मेन्सन’ पाएको थियो । फिल्मलाई मिन्सो लिम्बू र मीन भामले निर्माण गरेका हुन् ।त्यस्तै साजा सुनुवार निर्देशित ‘छाउ’ ले सर्वोत्कृष्ट नेपाली वृत्तचित्र जित्दा ‘अडियन्स अवार्ड’ अस्ट्रेलियन फिल्मकर्मी कलनी ग्याकनको ‘फ्यामली म्यान’ ले जित्यो ।यो वर्ष ‘कट कथा’ को लाइभ पिचतर्फ सुस्मिता बोगटीले शान्ता नेपाली प्रोडक्सन पुरस्कारबाट ३ लाख ५० हजार रुपैयाँ बराबरको प्रोडक्सन सहयोग प्राप्त गरिन् । त्यस्तै श्रेया सिंहले ब्रिटिस काउन्सिल पुरस्कारबाट नगद १ लाख ५० हजार रुपैयाँ प्राप्त गर्दा आकृति श्रेष्ठले गोथे सेन्ट्रम पुरस्कारबाट नगद एक लाख जितिन् ।‘खण्डित आवाज, निर्मित भाष्य’ नाराका साथ जेठ १४ देखि काठमाडौंमा सुरुमा भएको किम्फको २२ औं संस्करण आइतबार सम्पन्न भएको हो । महोत्सवमा ३० देशका ६५ भन्दा बढी चलचित्रहरू प्रदर्शन गरिएको थियो ।"
नाटक ‘लस्ट एन्ड फाउन्ड’ फ्रैंकफर्ट जर्मनीको नाटक महोत्सवमा छनोट,"काठमाडौँ — घिमिरे युवराजको लेखन तथा निर्देशन रहेको नाटक ‘लस्ट एन्ड फाउन्ड’ले युरोप भ्रमण गर्ने भएको छ । यो नाटकफ्रैंकफर्ट जर्मनीको नाटक महोत्सवमा छनोट भएको छ ।बत्तीसपुतलीस्थित शिल्पी थिएटरमा मञ्चन भइरहेको उक्त नाटक जर्मनी, डेनमार्क र स्विडेनका विभिन्न सहरमा आगामी जुलाई र अगस्ट महिनाभरि मञ्चन हुने निर्माण टिमले जनाएको छ ।पारिवारिक विघटनको संघारबाट फुत्किएर शान्तिको खोजीमा क्यानाडाबाट नेपाल आएको सागर र टुरिस्ट गाइड भूमिबीचको भेटपछि सुरु हुने नाटकले बुद्धकालीन समयतिर पनि पुर्‍याउँछ ।यशोधरा र सिद्धार्थबीचको अन्तर्द्वन्द्व, अनागरिक हुनुको पीडा र एकल आमाका सन्तानप्रति राज्यले गर्ने विभेद लगायतका विषयमा नाटकको कथा घुमेको छ ।नाटकमा पवित्रा खड्का (भूमि), सुमित भण्डारी (सागर), गोविन्द ओली (वेटर), सुहाना आचार्य (वेट्रेस) को भूमिकामा छन् ।नाटक शिल्पीमा भने जेठ २४ गतेसम्म मञ्चन हुनेछ ।"
को हुन् मिस वर्ल्ड सुचाता ?,"काठमाडौँ — थाई, अंग्रेजी र चिनियाँ तीनै भाषामा कुराकानी गर्न सक्ने २२ वर्षिय थाइल्याण्डकी ओपल सुचाताले शनिबार राति हैदरावादमा मिस वर्ल्डको ताज पहिरिन् ।मिस वर्ल्डको ताज पहिरिएपछि ओपालले सञ्चारकर्मीहरुसँग आफूलाई अरु सपना पूरा गर्न यसले मौका दिएको बताइन् । उनले भनेकी छिन्, 'म सधैं विश्वास गर्छु, तपाईं जो भएपनि, जति उमेरको भए पनि, जीवनमा जुनसुकै उपाधि लिए पनि, तपाईंको छेउमा सधैं कोही न कोही हुन्छ जसले तपाईंलाई हेरेर केही सिक्ने प्रयास गर्छ । त्यो बच्चा हुन सक्छ, वयस्क हुन सक्छ, तपाईंका आफ्नै आमाबाबु पनि हुन सक्छन्।'हैदरावादमा भएको ७२औं मिस वर्ल्ड प्रतियोगितामा सहभागी हुन जानुभन्दा मात्र एक साताअघि मात्रै उनले मिस वर्ल्ड थाइल्याण्ड २०२५ को उपाधि हात पारेकी थिइन् । मिस युनिभर्स २०२४ मा पनि थाइल्याण्डको प्रतिनिधित्व गरेकी उनी त्यतिबेला तेस्रो उपविजेता घोषित भएकी थिइन् ।थाइल्याण्डको फुकेटमा जन्मिएकी ओपलको परिवार होटल व्यवसायम संग्लन छ । सुचाताले ताज पहिरेपछि थपिन्, 'सफलता भनेको तपाईंको जीवन बाँच्नु र वरिपरिको मानिसहरूको जीवन अझ राम्रो बनाउनु हो।'भारतकी नन्दिनी गुप्ता शीर्ष २० मा पुगेपनि उनको यात्रा त्यसभन्दा अघि बढन सकेन् । अहिलेसम्म भारतका ६ जनाले मिस वर्ल्ड मिस वर्ल्ड जितिसकेका छन् । भारतिय राज्य तेलङ्गानाले पहिलोपटक मिस वर्ल्ड महोत्सवको आयोजना गरेको हो । यसअघि भारतका अन्य राज्यमा सन् १९९६ र सन् २०२४ मा मिस वर्ल्ड प्रतियोगिता आयोजना भएको थियो ।"
७२ औं मिस वर्ल्ड बनिन् थाइल्याण्डकी ओपल,"काठमाडौँ — ७२ औं मिस वर्ल्डको उपाधि थाइल्याण्डकी ओपल सुचाता चुआंगश्रीले जितेकी छन् । शनिबार बेलुका भारतको तेलांगानास्थित हैदरावादमा आयोजित फिनालेमा उनले उपाधि जितेकी हुन् ।विजेता ओपललाई अघिल्लो संस्करणकी विजेता क्रिस्टिना पिस्ज्कोभाले ताज पहिर्‍याइदिइन् । इथियोपियाकी उपविजेता घोषित भइन् । पोल्याण्ड र मार्टिनिकका क्रमशः तेस्रो र चौंथो उपविजेता घोषित भए ।अन्तिम चारमा अमेरिका तथा क्यारेबियनबाट मार्टिनिक, अफ्रिकाबाट इथियोपिया, युरोपबाट पोल्याण्ड र एसियाबाट थाइल्याण्डबीच प्रतिस्पर्धा भएको थियो । महत्वपूर्ण विधा ‘ब्युटी विथ अ पर्पस’को उपाधि इन्डोनेसियाले जितेको छ ।यसवर्षको प्रतियोगितामा नेपालसहित १०८ मुलुकका सुन्दरीले प्रतिस्पर्धा गरेका थिए । नेपाल अन्तिम ४० मा समेटिन सकेन । नेपालबाट सृच्छा प्रधानले सहभागिता जनाएकी थिइन् ।"
'मिस युनिभर्स नेपाल २०२५'को आवेदन खुला,"काठमाडौँ — सौन्दर्य प्रतियोगिता 'मिस युनिभर्स नेपाल २०२५'को आवेदन खुला भएको छ। हालै पत्रकार सम्मेलन गर्दै आयोजक संस्था ग्लोबल ग्ल्यामर भेन्चरले आवेदन खुला गरिएको जानकारी दिएको हो ।प्रतियोगिताको राष्ट्रिय निर्देशक संगीता पुरीले 'मिस युनिभर्स नेपाल २०२५'लाई लोकतान्त्रिक र समावेशी बनाउने बताइन् । 'तपाईं जस्तो हुनुहुन्छ, त्यही नै तपाईंको सौन्दर्यता हो। म जहिल्यै विश्वास गर्थे कि हामी सबै आ-आफ्नो तरिकाले परिपूर्ण छौं। यस वर्ष हामी प्रतियोगितालाई अझ लोकतान्त्रिक र समावेशी बनाउने प्रतिबद्धताका साथ अगाडि बढिरहेका छौं,' उनले भनिन्, ' हामी सबै पृष्ठभूमिका महिलाहरुलाई स्वागत गर्दछौं ।'असार १५ सम्म इच्छुकले आवेदन भर्न पाउनेछन् । यो वर्षदेखि प्रतियोगितालाई ८ एपिसोडको टिभी सिरिजबाटै प्रसारण गर्ने तयारी रहेको आयोजक संस्थाले जानकारी दिएको छ । यस संस्करणमा मिस युनिभर्स नेपालले अन्तर्राष्ट्रिय श्रम संगठनसँग सहकार्य गर्ने जनाइएको छ ।भदौ महिनामा ललितपुरको गोदावरीस्थित सनराइज हलमा प्रतिस्पर्धाको अन्तिम कार्यक्रम हुनेछ ।"
बजेटमा फेरि फिल्म क्षेत्र उपेक्षित !,"काठमाडौँ — सरकारले यस पटक ल्याएको बजेटमा पनि चलचित्र क्षेत्र उपेक्षामा परेको छ । अर्थमन्त्री विष्णु पौडेलले बिहीबार संसद्‍मा पेस गरेको २०८२/०८३ को बजेटमा स्वदेशी तथा विदेशी चलचित्र छायांकन गर्न इन्डोर तथा आउटडोर स्टुडियो निर्माण गर्न निजी क्षेत्रलाई प्रोत्साहित गर्ने विषय मात्रै समेटिएको छ । तर, त्यसमा कुनै बजेट पनि नछुट्याइँदा फिल्म क्षेत्रको सौम्य शक्तिलाई सरकारले बुझ्न नसकेको फिल्मकर्मीको गुनासो छ ।निर्देशक मनोज पण्डित फिल्म क्षेत्रको महत्त्व सरकारले बुझ्न नसकेकाले बजेटमा नेपाली फिल्म क्षेत्र उपेक्षामा हुने गरेको धारणा राख्छन् ।'राज्यले फिल्म सौम्य शक्ति हो, यो शक्तिको विकासका लागि मानवीय स्रोतमा काम गर्नुपर्छ, नीति त्यसै गरी ल्याउनुपर्छ भन्ने बुझ्न सकेको छैन । फिल्म सांस्कृतिक उत्पादन हो भनेर राज्यले बुझेकै छैन । त्यो हुँदो हो त यसमा लगानी हुन्थ्यो । एउटा स्टुडियो बनाइदियो भने चलचित्रको विकास हुन्छ भन्ने धारणा राज्यको छ,'पण्डितले भने ।राज्यले वर्षौंदेखि स्टुडियो निर्माणको नारा बजेटमा समावेश गर्दा यसले राज्यले यो क्षेत्रको महत्त्व बुझ्न नसकेको प्रस्ट भएको पण्डित सुनाउँछन् । 'यो बजेटले राज्यका लागि चलचित्र के मात्रै हो भन्ने कुरा स्पष्ट पारिदियो । राजनीतिज्ञले फिल्मको महत्त्व नै बुझेनन् । जुन सरकार आए पनि हरेक बजेटमा नेपाली फिल्मलाई सीमित बुँदामा समेटिन्छ । अब खासमा राज्यबाट नेपाली फिल्म क्षेत्रले अपेक्षा गर्नु नै मन दुखाउने बाटो हो,'पण्डितले थपे ।निर्देशक निश्चल बस्नेत सरकारले सधैँ सीमित बुँदामा फिल्म क्षेत्रलाई समेट्दा यसले खासै चलचित्र क्षेत्रको विकासमा टेवा नपुर्‍याउने विचार राख्छन् । 'सरकारले चलचित्र क्षेत्रलाई सधैँ एउटै बुँदामा सीमित गराइरहेको हुन्छ । अघिल्ला वर्षमा पनि यस्तै भयो । यो क्षेत्रलाई लाभदायिक बनाउने किसिमको बजेट ल्याउनुपर्छ भन्ने भएको भए केही आउँथ्यो होला । तर, त्यसरी सोचिदिने कोही भएन । बजेटमा चलचित्र क्षेत्रलाई समेटौं न भन्नका लागि मात्रै बजेटमा समेटिन्छजस्तो लाग्छ,'बस्नेतले भने,' खासमा हाम्रो उद्योग कसरी विकास भइरहेको छ ? अन्तर्राष्ट्रिय बजारमा हाम्रो उपस्थिति कहाँ छ भन्ने बुझेर नै सरकारले लगानी गर्नु पर्थ्यो । कहाँनेर लगानी गर्दा देशलाई र फिल्मकर्मीलाई लाभदायी हुन्छ भन्ने अध्ययन भयो भने बजेट त्यसै गरी आउँथ्यो होला । यो क्षेत्रलाई फाइदा दिन र यही क्षेत्रबाट देशले फाइदा लिन सकिन्छ भन्ने कुरा आउनु पर्थ्यो ।'निश्चलले भनेझैं यो वर्ष नेपाली फिल्मको घरेलु बजार ४६ करोडले फराकिलो बन्यो । 'पूर्णबहादुरको सारङ्गी'ले ४६ करोडको व्यापार गरिरहँदा थुप्रै फिल्मले अन्तर्राष्ट्रिय बजारसम्म पहुँच बढायो । केही वर्षयता नेपाली फिल्महरूले अन्तर्राष्ट्रिय बजारमा बलियो उपस्थिति जनाउँदै आएका छन् । केही फिल्मले विश्वका प्रमुख प्रतिष्ठित फिल्म महोत्सवमा सहभागिता जनाउने, अवार्ड जित्नुका साथै अन्तर्राष्ट्रिय बजारका हलमा नेपाली फिल्मको थिएट्रिकल प्रदर्शनसमेत सुरु भयो । हालै, 'गाउँ आएको बाटो'ले युकेको थिएट्रिकल प्रदर्शन तय गर्‍यो ।तर, सरकारले ल्याएको बजेटले यो क्षेत्रको बजार विस्तारमा खासै सुधार ल्याउने आशा ल्याउन नसकेको नेपाल अन्तर्राष्ट्रिय फिल्म महोत्सव 'निफ'का अध्यक्ष केपी पाठक बताउँछन् । 'चलचित्र ऐन जसरी आयो, कार्यक्रम पनि त्यसरी नै आयो । खासमा क्रियटिभिटीका लागि कार्यक्रम आउनुहुपर्थ्यो, चलचित्र बजारका लागि आउनुपर्थ्यो, राष्ट्रिय तथा अन्तर्राष्ट्रिय व्यापारका लागि आउनुपर्थ्यो । यो एकदमै अमूर्त रूपमा आयो । चलचित्र क्षेत्र अर्बौंको बिजेनस गर्ने क्षेत्रलाई जम्माजम्मी एउटा बुँदामा सीमित गरिएको छ । तर त्यही बुँदामा पनि बजेट छैन । बजेटबिनाको बजेट भाषण हुन्छ ? प्रश्न गर्दै पाठकले भने,'चलचित्र क्षेत्र राज्यका लागि अनुत्पादक क्षेत्र भयो । यसमा राज्यले लगानी महसुस नै गरेन । राज्यले दिने हैन नियमन गर्ने काम मात्र गर्‍यो।''ऐना झ्यालको पुतली'का निर्देशक सुजित बिडारी पनि फिल्म क्षेत्रका अत्यावश्यक विषयमा बजेटले सम्बोधन गर्नै नसकेको तर्क गर्छन् । 'चित्त बुझाउनका लागि केही नभेटेर उनीहरूले मेन्सन मात्र गरेका हुन्, यसको केही अर्थ छैन । यदि नियत राम्रो हुन्थ्यो भने धेरै विषयहरू थिए सम्बोधन गर्नुपर्ने । केही न केही त समेटिन्थ्यो । फिल्ममा सरकारको ध्यानै छैन,'बिडारीले भने,'फिल्म भनेको त सौन्दर्य चेतको कुरा हो । यो सरकारको प्राथमिकतामा कहाँ पो पर्छ र? राजनीति गर्नेहरूमा कलाचेत नभएकै कारण फिल्म क्षेत्र सधैं उपेक्षामा परेको हो ।'निर्देशक नवीन सुब्बा फिल्म क्षेत्रका लागि इन्डोर सुटिङ स्टुडियो तत्काल आवश्यक भए पनि बजेटले कुनै ठोस नतिजा ल्याउन नसकेको बताउँछन् । 'खासमा नेपाली फिल्मका लागि छायांकन स्थलभित्रै बस्ती बसाउन सकिने किसिमको स्टुडियो त चाहिन्छ । एआईदेखि सबै किसिमको प्रविधिमैत्री स्टुडियो चाहिन्छ । तर, आउटडोर खासै आवश्यक छैन । लामो समयदेखि स्टुडियोको कुरा भइरहेको छ, तर त्यसको खास नतिजा देखिसकेको छैन,'सुब्बाले भने,'यो स्टुडियोको कुरा जमानादेखि भइरहेको छ, तर खासै नतिजा देखिन्न । स्टुडियो निर्माणको उत्घाटन भइरहेको छ तर बन्दै बन्दैन । पूरा भएको कुरा बजेटमा आउँदैन । निश्चित समयसम्म बन्ने भन्दै बजेट छुट्याइनुपर्‍यो ।'"
अर्थ-सामाजिक चित्र देखाउँदै फिल्मले सोध्छ- 'घर बन्न के चाहिन्छ ?',"काठमाडौँ — भाडामा बस्दाखेरिको अवस्था सोचौँ- किचकिचे घरबेटी भए ? कडा नियम भए ? त्यहाँ बिस्तारै हराउँदै जाने व्यक्तिगत स्वतन्त्रता । भित्ताहरू पनि भाग लगाएर बस्नुपर्ने अवस्था । त्यो घर, घर जस्तो कहाँ रहला ?अब घर सम्झौं त तपाईंको मनमा के आउँछ ? न्यानोपनको आभास दिने थलो, हाँसो खुसीसँगै खिलखिलाउँदो परिवार । अपनत्व अनि नचाहिँदो अनुशासनभन्दा पर शान्त संसार ।निर्देशक तथा लेखक बुद्धिसागरले प्रस्तुत गरेको चलचित्र ‘के घर के डेराः घर नम्बर २’ ले यिनै दुई विरोधाभासपूर्ण अनुभूतिबिचको द्वन्द्वमा हामीलाई डुबाउँछ । यो फिल्म नाकाबन्दी र कोरोना महामारीपछिको नेपाली समाजलाई आधार बनाएर निर्माण गरिएको छ । जहाँ केवल देश मात्र होइन, मानिसको आन्तरिक संसार पनि फेरिँदै छ । पुनःनिर्माण, पुनःसम्बन्ध, अनि आफ्नोपनको अभाव पुनर्परिभाषा गर्न खोजिरहेको छ ।‘रौनक निवास’ चलचित्रको मूल थलो । घरबेटी र डेरावालको साझा छानो । जहाँ बस्नेहरूको मन त्यही छानामुनि भए पनि दिशा र दृष्टिकोण फरक फरक छन् । यहाँ पुस्तागत टकराव छ । सपना र यथार्थको द्वन्द्व छ । अनि विगतको पीडा र भविष्यको अनिश्चितता पनि ।त्यही घरमा आइपुग्छन्, राजाराम अर्थात् बहुप्रतिभाशाली अभिनेता खगेन्द्र लामिछाने । उनी नायक होइनन्, न उद्धारकर्ता नै । तर उसले सहजै सबैको सुनिदिन्छ, बुझिदिन्छ र सहजै अरूको जीवनमा उज्यालो फिँजाइदिन्छ । उनी त्यो घरको मान्छे होइनन् । तर भत्किएका सम्बन्धहरूको मौन औषधि हुन् जसको उपस्थितिले चर्केको घर बिनादाग टालिदिन्छ ।‘रौनक’ अर्थात् उज्यालो भन्ने अर्थ बोकेको घर वास्तवमा त्यस्तै एउटा पात्रको प्रतीक्षामा थियो जसले भित्रैबाट उज्यालो ल्याउन सक्थ्यो । घरलाई घर बनाउन सजिलो छैन भन्ने कुरा फिल्मले निकै सजिलो तर सशक्त ढङ्गले देखाउँछ । बैंकको ऋण, दैनिक द्वन्द्व, वृद्ध बुवा आमाको बेवास्ता, अनि मौन पीडाहरू घरलाई घर हुन नदिने तत्वहरू । जब हामी आफ्नोपन गुमाउँदै जान्छौँ । हामी भाडामा त बस्छौँ, तर भित्री रूपमा निर्वासित हुन्छौँ ।आर्यन सिग्देल, नेपाली सिनेमा जगतमा एक समय ‘प्रेमी पात्र’को पर्याय बनेका चकलेटी अभिनेता । यो चलचित्रमा रौनकको रूपमा पूर्णतः परिपक्व बनेर उभिएका छन् । प्रेमिल मुस्कानभित्र लुकेको जिम्मेवारी, अभावबीच बाँच्ने चाहना, अनि दायित्वको गह्रौँ बोझ, यी सबै आयामहरू उनले अभिनयमा अद्भुत रूपमा प्रस्तुत गरेका छन् ।यो चलचित्रसँगै आर्यनले नेपाली सिनेमामा आफ्नो दोस्रो चरणको सुरुवातको सङ्केत दिएका छन् । लाग्छ उनी अझ गहिरो, आत्मपरक र दर्शकसँग भावनात्मक रूपमा जोडिने किसिमको पात्रका रूपमा आफूलाई स्थापित गर्दैछन् ।बुद्धिसागरको कथा र संवादमा अभिनेताहरूको जीवन्त अभिनय, र पलपलमा महसुस हुने दार्शनिक गहिराइ, सबैले यो चलचित्रलाई आफ्नै अनुभूति बनाइदिन्छ । ‘फिल्म भन्दा बढी अनुभूति’ । चलचित्रले कुनै निश्चित उत्तर दिन खाज्दैन । बरु, प्रश्न खडा गरिदिन्छ, ‘तपाईंको घर साँच्चिकै घर हो त ?’ किनभने सायद, हामी सबै हाम्रो आफ्नै ‘रौनक निवास’ खोज्दै छौँ ।"
अन्नपूर्ण आरोहणको ७५ वर्ष : बुवाको विरासतमा माथियास हर्जोगको आत्मिक यात्रा,"पोखरा — विश्वमै पहिलोपल्ट ८ हजार मिटरमाथिको हिमाल आरोहण गरेका फ्रान्सेली नागरिक मौरिस हर्जोगले आफ्नो किताब ‘अन्नपूर्ण’ मा लेखेका छन्, ‘मानिसको जीवनमा अरु अन्नपूर्णहरू पनि छन् ।’ अन्नपूर्ण आरोहणको अनुभूति समेटिएको उनको ‘बेस्ट सेलर’ किताबका यी पंक्तिको अर्थ हो– एउटा ठूलो सफलता प्राप्त गरिसकेपछि पनि जीवन सकिँदैन ।जीवन निरन्तर अगाडि बढ्छ, नयाँ चुनौतीहरू आउँछन् र हामीले हरेक पटक नयाँ सुरुआत गर्नुपर्छ । एउटा ‘अन्नपूर्ण’ जितिसकेपछि अर्को ‘अन्नपूर्ण’ हाम्रो प्रतीक्षामा हुन्छ ।सन् १९५०, जुन ३ । एउटा मिति जसले मानव इतिहासमा पर्वतारोहणको परिभाषा नै बदल्यो । फ्रान्सेली पर्वतारोही मौरिस हर्जोग र उनका साथी लुइस ल्याचेनलले विश्वमा पहिलोपल्ट ८ हजार मिटरभन्दा अग्लो हिमाल, अन्नपूर्ण प्रथम (८,०९१ मिटर) को चुचुरोमा पाइला टेके । यो केवल एक आरोहण थिएन, यो अदम्य साहस, अटल आस्था र मानव चेतनाको असीमित सम्भावनाको जीवन्त प्रतीक थियो ।फ्रान्सेली राष्ट्रिय टोलीले अन्नपूर्ण आरोहण गरेको मंगलबार ७५ वर्ष पुगेको छ । लुइसले आरोहणको पाँच वर्षपछि ३४ वर्षको उमेर ज्यान गुमाइसकेका छन् । मौरिसले सन् २०१२ मा ९३ वर्षको उमेरमा ज्यान गुमाए । यस वर्ष अन्नपूर्ण आरोहणको हीरक जयन्ती मनाउने तयारी गर्न गत वर्षको कात्तिकमा मौरिसका छोरा माथियास हर्जोग नेपाल आएका थिए । उनी उत्तरी मोहडाबाट अन्नपूर्ण चढ्न बुबा हिँडेकै बाटो उनी ‘नर्थ अन्नपूर्ण बेस क्याम्प’ पुगे । पोखराबाट म्याग्दीको बेनी, तातोपानी, नारच्याङ हुँदै उनी आधार शिविर पुगेका थिए ।हीरक जयन्ती मनाउन माथियास पुनः नेपाल आएका छन्, हिमालको छायाँमा आफ्नो बुबाको पाइलाहरू सम्झिँदै तर आफ्नै बाटो बनाउँदै । अहिले उनी योग र आध्यात्मिक सेवामा समर्पित छन् तर हरेक पाइला अझै पनि अन्नपूर्णको कथाले निर्देशित भइरहेको छ । यसपल्ट उनी एक्लै आएनन्, परिवारका सदस्य र फ्रान्सेली सांगीतिक टोलीलाई पनि लिएर आए । हीरक जयन्ती मनाउन उनी सोमबार उत्तरी आधार शिविर पुगे ।पहिलोपल्ट आधार शिविर पुग्दा उनले वरिपरि लस्करै उभिएका हिमाललाई हेरे । आफ्नो बुबाले टेकेको टाकुरोमा आँखा पुर्‍याए । योग गरे । ध्यानमा मग्न भए । आधार शिविरमा बनेको बुवाको सालिक सुम्सुम्याए । सालिक हेरेर उनी रोए । त्यो पीडाको आँसु थिएन, कृतज्ञताको थियो । ‘जब मैले बुबाको सालिक देखेँ । म चुपचाप त्यहाँ उभिएँ । एकछिनका लागि समय रोकिएको जस्तो लाग्यो,’ मसिनो स्वरमा उनले भने, ‘मलाई लाग्यो, म उहाँको पाइला पछ्याइरहेको छैन, म आफ्नो बाटोमा छु । तर त्यो बाटोमा उहाँको आशीर्वाद छ ।’अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।आधार शिविरबाट फर्किएपछि एक साँझ पोखरामा भेटिएका उनले आफ्ना बुवासँगको स्मृति केलाए । ‘बुवा कम बोल्नुहुन्थ्यो तर कहिलेकाहीँ मन खोलेर बोल्नुहुन्थ्यो । एकदमै विनम्र हुनुहुन्थ्यो,’ माथियास सम्झन्छन्, ‘उहाँले कहिल्यै आफ्ना व्यक्तिगत अनुभवबारे धेरै बोल्नुभएन । तर कहिलेकाहीँ, हामी दुई मात्र हुँदा, उहाँका आँखामा गहिरो अनुभूति देखिन्थ्यो ।’माथियासका अनुसार, मौरिसले अन्नपूर्णको शिखर पुगेपछि जे अनुभव गरे, त्यो आध्यात्मिक रूपान्तरणको आरम्भ थियो । मौरिसले माथियाससँग भनेका थिए, ‘शिखरमा पुगेपछि मैले प्रेमको यस्तो अनुभूति गरेँ, जुन शब्दले बयान गर्न सकिँदैन । त्यो क्षणले मेरो जीवनको खालीपन भरिदियो ।’सन् १९५१ मा प्रकाशित मौरिस हर्जोगको पहिलो पुस्तक ‘अन्नपूर्ण : ८००० मिटर अग्लो चुचुरोको पहिलो विजय’ मा त्यस्ता अनुभूतिहरू केवल संकेतका रूपमा उल्लेख छन् । त्यस बेला फ्रान्समा व्यक्तिगत वा आध्यात्मिक विषयबारे खुला रूपमा बोल्न हुन्थेन । ‘उहाँले भनिरहनु भएको थिएन तर म बुझ्थेँ, उहाँको भित्र केही गहिरो परिवर्तन भएको थियो,’ माथियास सम्झन्छन् ।मौरिसको अनुभवमा आधारित पुस्तकले लाखौं पाठकलाई हिमालको रहस्य, चुनौती, र मानवीय उत्कर्षको कथा सुनायो । बिनाअक्सिजन, एकै सिजनमा र पहिलो प्रयासमै सम्पन्न भएकोले पनि यो आरोहण विशेष थियो । सन् १९५० को दशकमा अन्नपूर्ण आरोहण अहिलेको जस्तो सजिलो थिएन । उनीहरूसँग आजको जस्तो गुणस्तरीय जुत्ता, ज्याकेट जीपीएस वा अक्सिजन थिएन । छालाको जुत्ता, कपडाको ज्याकेट र हातमा एउटा नक्सा मात्र थियो । आरोहणपछि हर्जोग र ल्याचेनल दुवैले गम्भीर ‘फ्रस्टबाइट’को सामना गरे । जसका कारण हर्जोगले सबै औंलाहरू गुमाए ।आरोहणबाट फर्किएपछि मौरिसले धर्मका बारेमा पढ्न थालेका थिए । उनले हिन्दू धर्म, बौद्ध दर्शन, इसाई आस्थाको गहिरो अध्ययन गरे । ‘मलाई लाग्छ, त्यो अनुभव उहाँका लागि परम शक्तिसँगको सम्पर्क थियो । त्यसपछि उहाँ भगवानको खोजीमा लाग्नुभयो,’ योग र आध्यात्मिक सेवामा समर्पित माथियासले भने ।यही आध्यात्मिक जागरणले मौरिसलाई अझ गहिरो खोजीमा डोर्‍यायो । मौरिस विश्वभर चिनिए । ‘किनभने जब तपाईं यति शक्तिशाली र दिव्य अनुभूतिबाट गुज्रनुहुन्छ, तपाईं त्यसलाई बुझ्न चाहनुहुन्छ, तपाईं त्यस ऊर्जा नजिक जान चाहनुहुन्छ,’ माथियास भन्छन्, ‘त्यस क्षणपछि उहाँले अनेकौं तरिकामा भगवानको खोजी गर्न थाल्नुभयो ।’ यसले सन् १९९७ मा मौरिसको दोस्रो पुस्तक ‘अन्नपूर्ण : प्रिमियर ८०००’ लाई पनि जन्म दियो । पहिलो किताब लक्ष्य, आरोहण, शिखरबारे थियो भने दोस्रो पुस्तक उनको भित्री परिवर्तनबारे थियो । मौरिसका दुई किताब विश्वका ४० भन्दा बढी भाषामा प्रकाशित भएर हालसम्म १ करोड १० लाख प्रतिभन्दा बढी बिक्री भइसकेका छन् ।मौरिसले आफ्नो दोस्रो किताबको पहिलो पाठक छोरालाई नै बनाएका थिए । ‘त्यो मेरो लागि असाधारण क्षण थियो,’ माथियास भन्छन्, ‘पहिलो किताबमा विजयको कथा थियो तर दोस्रोमा उहाँको भित्रको परिवर्तन थियो ।’ त्यस पुस्तकको अन्तिम वाक्य ‘मानिसको जीवनमा अरु अन्नपूर्णहरु पनि छन्’ माथियासको हृदयमा सदैव गुञ्जिरहन्छ, ‘बुबाले मलाई सिकाउनु भएको कुरा थियो– हिमाल बाहिर मात्र होइन, भित्र पनि चढ्नुपर्छ ।’मौरिस हर्जोगको नेपालसँगको सम्बन्ध केवल एउटा आरोहणमा मात्र सीमित थिएन । त्यो त आत्माको एउटा अटूट सम्बन्ध थियो । उनी निधन हुनु अघिसम्म नेपालसँग जोडिएका थिए । ‘म सानो हुँदा हरेक आइतबार राजा महेन्द्रले हाम्रो घरमा फोन गर्नुहुन्थ्यो,’ माथियासले मुस्कुराउँदै भने, ‘बुबा फोन उठाएर निकै आत्मीयताका साथ कुरा गर्नुहुन्थ्यो । नेपालले उहाँलाई धेरै दिएको थियो र उहाँलाई त्यो फर्काउनु स्वभाविक लाग्थ्यो । उहाँले पूर्वाधार, विकास र अन्य धेरै क्षेत्रमा सहयोग गर्नुभयो ।’बुवाले अन्नपूर्ण आरोहण गर्दा माथियास जन्मिइसकेका थिएनन् । तर उनको लागि पनि नेपाल नयाँ भूमि पनि थिएन । सन् १९९३ मा उनी बुवासँग नेपाल आएका थिए । त्यतिबेला उनी १४ वर्षका थिए । काठमाडौं आएर कैलाश पर्वत र मानसरोवर गएको उनलाई अझै सम्झना छ । ‘मैले केही फोटोहरू ल्याएर बाटोमा बालबालिकालाई दिएको थिए,’ उनले सम्झिए, ‘त्यो मेरो लागि निकै मनछुने क्षण थियो ।’आजभन्दा ७५ वर्ष पहिले अहिलेजस्तो सञ्चारको सुविधा थिएन । सन् १९५० को दशकमा जब नेपाल पश्चिमी संसारका लागि पूर्णतः अज्ञात थियो र हिमाल चढ्नु चन्द्रमामा पुग्नुसरह थियो । त्यतिबेला मौरिस हर्जोगको टोलीले इतिहास रचेको थियो । अन्नपूर्ण आरोहण फ्रान्सको राष्ट्रिय अभियान थियो, व्यक्तिगत होइन । मौरिस दोस्रो विश्वयुद्धमा फ्रान्सेली प्रतिरोध आन्दोलनका सदस्य थिए । ‘उहाँ सबैभन्दा राम्रो आरोही नभए पनि उहाँसँग नेतृत्वको अनुभव थियो,’ आरोहण दलमा मौरिस छनोट हुनुको कारण बताउँदै माथियासले भने, ‘कठिन परिस्थितिमा मान्छे र स्रोत व्यवस्थापन गर्ने सीप उहाँसँग थियो । त्यसैले उहाँ चयनमा पर्नुभयो ।’ अन्नपूर्ण आधार शिविर पुगेर फर्किएपछि अहिले पनि उनी कल्पना गर्छन्- ७५ वर्षअघि, प्रविधिविहीन अवस्थामा, छालाको जुत्ता, नक्साबिना, जीपीएस बिना आरोहण कसरी सम्भव भयो ? साहस र सामूहिकता नै उनी बुवाको सफलताको कारण मान्छन् ।माथियास पाँच वर्षअघि नै नेपाल आउन चाहन्थे । उनलाई कोरोना महामारीले रोक्यो । अहिले उनी योग र आध्यात्मिक सेवामा समर्पित एक साधकका रूपमा आफ्नो बुबाको पदचाप पछ्याउँदै आफ्नै आत्म-यात्रामा छन् । उनको आगमनले अन्नपूर्णको कथालाई फेरि एकपल्ट ताजगी दिएको छ ।मौरिस हर्जोगले भौतिक अन्नपूर्ण जिते तर माथियास आफ्नो जीवनको आध्यात्मिक अन्नपूर्ण खोजिरहेका छन् । उनी अहिले जर्मनीमा योग स्कुल चलाउँछन् । ध्यान शिविर आयोजना गर्छन् । अन्तर्राष्ट्रिय योग शिक्षकहरूलाई प्रशिक्षण दिन्छन् । तर उनको मन अझै नेपालमै अडिएको छ । ‘म यहाँ एउटा गैरनाफामूलक स्कुल खोल्न चाहन्छु, जहाँ योग, अंग्रेजी र नेपाली जीवनदर्शन सिकाउन सकियोस्,’ उनी भन्छन्, ‘नेपालको ज्ञान परम्परा, बौद्ध दर्शन, र प्रकृतिसँगको सहअस्तित्व आजको संसारका लागि अमूल्य छ ।’माथियासको आगमनले केवल विगतको सम्झना मात्र ल्याएको छैन, यसले भविष्यका लागि पनि प्रेरणा दिएको छ । उनी पर्यटन र संरक्षणबीच सन्तुलनको वकालत गर्छन् । भन्छन्, ‘हामीले आर्थिक विकास र वातावरणीय संरक्षणबीचको मध्यम मार्ग खोज्नैपर्छ । अन्तर्राष्ट्रिय सहकार्य अत्यन्त आवश्यक छ ।’ युवा पुस्तालाई लक्ष्य गरी पर्यटन, प्रकृति र पर्वतीय संस्कृति केन्द्रित भएर नेपालको प्रवर्द्धन गर्नुपर्ने उनी सुझाउँछन् ।म्याग्दीको अन्नपूर्ण गाउँपालिकामा पर्ने उत्तरी आधार शिविरमा मौरिस हर्जोग, लुइस ल्याचेनल र पहिलो नेपाली आरोही सोनाम वाङ्चुक शेर्पाको अर्धकदको सालिक राखिएको छ । मंगलबार प्रधानमन्त्री केपी शर्मा ओलीले सालिक अनावरण गर्ने पूर्व योजना रहे पनि मौसमको खराबीले हेलिकप्टर पुग्न सकेन । उनले नारच्याङमा पुगेर ‘मौरिस हर्जोग पदमार्ग’ र खुला संग्रहालयको उद्घाटन गरे । सालिक अनावरण गर्न उर्जा, सिंचाइ तथा जलस्रोत राज्य मन्त्री खमबहादुर गर्बुजा पुगेका थिए । नेपाल पर्यटन बोर्ड, ट्रेकिङ एजेन्सिज एसोसियसन अफ नेपाल (टान) गण्डकी, नेपाल पर्वतारोहण संघ, गण्डकी लगायतले जेठ १७ देखि २२ सम्म विविभ कार्यक्रम गरी हीरक जयन्ती मनाइरहेका छन् ।हीरक जयन्ती सकिएपछि माथियास जर्मनी फर्किनेछन् । उनको मनले नेपाल फर्कनुपर्छ भन्छ । बुवाको नेपालसँगको सम्बन्धले आफ्नो जीवनले आकार पाएको उनी ठान्छन् । पोखरा वरपर कतै चिटिक्कको घर बनाएर बस्न मन छ, जुन घरको झ्यालबाट हिमाल देखियोस् । घर इँटले मात्रै बनेको नहोस्, हरेक भित्ता, छानो, झ्याल र ढोकामा शान्तिको महसुस होस् ।मौरिसले संसारभरिका हिमाल आरोहीहरूको सम्मेलन आयोजना गर्थे । अब फ्रान्स सरकारको सहयोग लिएर त्यो परम्परा कायम राख्ने प्रयत्नमा उनी छन् । बुवाले छोडेर गएका जिम्मेवारी पूरा गर्नु आफ्नो अघि सिंगो अन्नपूर्ण उभिनुजस्तै भएको उनी ठान्छन् । भन्छन्, ‘अन्नपूर्ण केवल हिमाल मात्रै होइन, चुनौतीहरूको प्रतीक हो ।’"
"‘नक्कली प्रचण्ड’ बनेर हँसाउँथे, तर रुवाएर गए","काठमाडौँ — दुई वर्षअघिको एक भेटमा ‘नक्कली प्रचण्ड’ उपनामले चिनिएका हाँस्य कलाकार घनश्याम गौतमले भनेका थिए, ‘बाँचुन्जेलसम्म स–साना कुरामा खुसी हुनु नै मेरो लागी सौभाग्यको कुरा हो ?’सधैं स–साना कुरामा खुशी खोजीहिँड्ने यिनै घनश्याम अब यो संसारमा छैनन् । कलाकारिता र नाट्य क्षेत्रमा आफ्नो परिचय बनाइरहेका उनीको ४३ वर्षको उमेरमा निधन भयो । परिवारका अनुसार दुई वर्षदेखि क्यान्सर रोगसँग जुधिरहेका उनले सोमबार राति १२ बजेर ८ मिनेटमा भक्तपुर ताथलीस्थित काठमाडौं क्यान्सर अस्पतालमा अन्तिम श्वास फेरे ।२०६४ सालको कुरा हो । पहिलो संविधानसभाको चुनावी रापताप थियो । नाटक लिएर दार्चुला पुगेका उनले प्रचण्ड उपनामले समेत चिनिने माओवादी केन्द्रका अध्यक्ष पुष्पकमल दाहालको अभिनय गरेका थिए । उनको यो अभिनय यति बेजोड भइदियो कि, त्यसपछि उनको सार्वजनिक परिचय नै बन्यो ‘नक्कली प्रचण्ड’ ।चर्चित टेलीश्रृंखला 'मेरी बास्सै'देखि 'झ्याइँकुटी झ्याइँ'सम्ममा उनी ‘नक्कली प्रचण्ड’ कै भूमिकामा देखिएर थप लोकप्रिय भए । सडक नाटक, रेडियो नाटक र कचहरीमा सक्रिय गौतम विभिन्न स्कुलहरूमा पनि अभिनय सिकाउने गर्थे । गत भदौमा उनले बिरामीकै अवस्थामा तिजको गीत ‘मै अभागी चेली खुशी छैन बरिलै...’ बजारमा ल्याएका थिए ।हरेक वर्ष हुने गाईजात्रा हाँस्य व्यंग्य कार्यक्रममा उनले अभिनयमार्फत धेरैलाई पेट मिची मिची हँसाए । २०८० गाईजात्राको नजिकिँदै गर्दा बिरामी परेपछि भने उनको अभिनय यात्रामा ब्रेक लाग्यो ।०८० असारको कुरा हो । घनश्याम एक्कासी पेट दुख्ने समस्याले थलिए । सुरुमा त उनले दिसामा रगत देखिएकाले पायल्सको समस्या हो कि भनेर आर्युवेदिक उपचारमा लागे । समस्या बल्झिँदै गएपछि र थप उपचारमा जुटेपछि मात्रै उनले थाह पाए उनले आफूलाई ठूलो आन्द्रामा क्यान्सर भएको ।श्रीमती युगज्योतिले सुरुमा भक्तपुर क्यान्सर अस्पतालबाट सुरु भएको गौतमको उपचार भारतका अस्पतालदेखि काठमाडौं क्यान्सर अस्पतालमा आएर टुंगिएको बताइन् ।कलाकारिता क्षेत्रमा रहँदा वाहवाही पाएका घनश्याम क्यान्सर भएसँगै गुमनाम बन्न थाले । अस्पतालहरु चाहर्दै र अनेकथरी औषधिमा निर्भर बन्दै उनले अप्ठ्यारा दिनहरु बिताए । भएको सबै पैसा उपचारमा सकिएको श्रीमती युगज्योतिले केही दिनअघिको कुरामा दुःखेसो सुनाएकी थिइन् ।आफ्नो कुशल अभिनयमार्फत सबैलाई हँसाउने घनश्याम सबैलाई रुवाएर परलोक गए । उनको पार्थिव शरीर मंगलबार पशुपति आर्यघाटमा अन्त्येष्टि गरिएको छ ।"
सुभाष नेपालीकी आमा : नागाल्यान्डमा मजदुरी गरेका छोरा राष्ट्रसंघका आर्थिक सल्लाहकार,"काठमाडौँ — विभेदको जलनले कतिसम्म पोल्छ ? त्यो पीडा नभोग्नेहरूले सायदै अनुभूत गर्लान् । जात व्यवस्थाको सबैभन्दा पिँधमा पिल्सिएका समुदायमाथि भएका विभेद र निषेधका शृंखला अहिले पनि जारी छ । कथित उपल्ला जातहरूको बाहुल्य भएको समाजमा दलितहरूका लागि पिँढीभित्र टेक्न मात्र होइन, ठूला सपना देख्न पनि वर्जितझैं थियो । तिनै निषेधका पर्खालविरुद्ध संघर्ष मात्र होइन, कठोर परिश्रमबाट अर्घाखाँची, सन्धिखर्कका सुभाष नेपालीले आफूलाई अटल उभ्याए । उनी अहिले संयुक्त राष्ट्रसंघको आर्थिक सल्लाहकार छन् । अन्तर्राष्ट्रिय आर्थिक सल्लाहकार बनेर सुभाष छिट्टै श्रीलंका उड्दै छन् । संयोग यस्तो भइदियो, हिजो निषेध गर्नेहरू नै अहिले उनको नाममा गर्व गर्छन् ।केही समयअघि सुभाष सन्धिखर्क पुगेका थिए । गाउँको माटोमा उभिनासाथ विगतका स्मृतिले स्वागत गरे । यो न्यानो मात्र थिएन, बिझाउने पनि थियो । केही स्मृतिले डसे । हिजो स्कुलबाट फर्किंदै गर्दाको होटल आज पनि उसैगरी चलिरहेको थियो । मान्छेहरू भित्र–बाहिर गरिरहेका थिए । त्यही दृश्यमा उनले एउटा स्कुले केटोको टिठलाग्दो अनुहार सम्झिए । जसलाई भित्र–बाहिर गर्न अरूलाई जस्तो सजिलो थिएन । खाजा खान भित्र पसेका ती किशोरलाई होटल मालिकले गलहत्याउँदै बाहिर निकालेका थिए । कारण एउटै थियो, जात । अपमानित भएर बाहिरिँदै गरेको त्यो किशोरको अनुहारमा आँसुसँगै विद्रोह पोखिएको थियो । अपमानको त्यो खत तिनै किशोर सुभाषको हृदयमा अझै पनि गहिरो छ ।गाउँ पुगेपछि आउने यादका शृंखलामा एउटा अनुहार सधैं चहकिलो बल्छ । त्यो चहकिलो अनुहार अहिले भने निभिसकेको छ । गाउँलेहरू अहिले पनि सम्झन्छन्, उनको गुनिलो स्वभाव । तिनै आमा शिवकला नेपालीलाई सुभाष पुस्तकका पानाहरूमा पनि समेट्न चाहन्छन् । ‘आमाको भागमा सधैं दुःख मात्र पर्‍यो,’ सुभाष बेचैन सुनिन्छन् । २०१७ मा जन्मेकी शिवकलाको ११ वर्षको उमेरमा टामबहादुरसँग विवाह भयो । त्यस दिनदेखि नै शिवकलाका दुःखका दिन सुरु भए । पहाडका उकाली–ओरालीमा भारी बोक्ने काम गर्थे दम्पती नै । जब हजुरबा नागाल्यान्ड गए, बा पनि उतै लागे । बासँग केही वर्ष आमा पनि उतै बसिन् । बा नागाल्यान्डमा चौकीदारी गर्थे । सुभाष त्यतै जन्मे ।पछि सुभाष र उनका दुई बहिनीहरू सन्धिखर्कमै हुर्किए । हुर्कंदै गर्दा सुभाषले आमा सुतेको कहिल्यै देखेनन् । ‘म सुत्ने बेलासम्म पनि आमा घरको काममै खटिनु हुन्थ्यो । म उठ्दा काममा हिँडिसक्नुभएको हुन्थ्यो,’ सुभाष सम्झन्छन् । गाउँमा पानीको समस्या थियो । दलितलाई कुवामा पानी भर्न निकै सकस थियो । गैरदलितले नभरुन्जेल पर्खेर बस्नुपर्थ्यो । ‘त्यसमाथि एउटाले भरिसकेको छ, अर्को गैरदलित परबाट आउँदै छ भने उसले ठाउँ नछोडिदिने । परको मान्छेलाई पर्खेर बस्ने । उनीहरूले भरुन्जेल पर्खेर बस्नुपर्ने । त्यसरी पर्खंदा–पर्खंदा पानी सकिन्थ्यो,’ सुभाष विभेदको चपेटामा परिरहेकी शिवकलाको संघर्ष भन्छन्, ‘त्यसैले पनि आमा बिहानै ३ बजे उठेर पानी भर्न जानुहुन्थ्यो ।’शिवकलासँग फुर्सद कहिल्यै भएन । सन्तानसँग बसेर कुरा गर्ने, रमाउने समय पनि कहिल्यै पाइनन् । खेतबारीको उब्जनीले ३ महिना पनि खान पुग्दैन थियो । सुभाषका बाले ३२ वर्ष नागाल्यान्डमा चौकीदारी गरे । आमाले मेलापातसँगै भैंसी, बाख्रा पालेर घर चलाउँथिन् । श्रीमान्ले पठाएको रकम जोगाएर एक दिन खेत किन्ने निर्णय गरिन् । तर पैसा हुँदा पनि जमिन किन्न कहाँ सजिलो थियो र ? कथित उपल्लो जातकाले जमिनको खरिदमा पनि जातकै पर्खाल लगाए ।एक जना कथित उपल्लो जातकालाई आमाले केही ऋण सापटी दिएकी थिइन् । उनले त्यो फिर्ता गरेका थिएनन् । उनैले आफ्नो खेत बेच्न खोजेका थिए । जब शिवकलाले किन्ने भइन्, तब तनाव सिर्जना भयो । ‘तल्लो जातकालाई खेत बेच्न दिँदैनौं,’ उनका दाजुभाइले भाँजो हाले । शिवकलाले पैसा पनि दिइसकेकी थिइन् । ‘न खेत पाइन्छ, न दिएको पैसा फिर्ता,’ शिवकलालाई फसाद पर्‍यो । त्यो जग्गा आफ्नो नाममा ल्याउन उनले सदरमुकाममा भएको तीन आना जग्गासँग सट्टापट्टा गर्ने उपाय रचिन् ।‘खेत लिए पनि नक्सामा त्यसको दुई पाटो हामीलाई दुःख दिने मान्छेकै पर्दो रहेछ । उनले दुई गरा रोकिदिए । आमाले त्यो पनि केही पैसा दिएर सल्टाउनुभयो,’ उनी सम्झिन्छन् । यता भने ती व्यक्तिका दाजुभाइको अवरोधका कारण आमाले सदरमुकामको जग्गासँग कागजी सट्टापट्टा मात्र गरेकी थिइन् । लगत्तै सदरमुकामको जग्गा आमाकै नाममा पास गर्ने सर्त थियो । तर, ती व्यक्तिले झुलाउन थाले । त्यही घटनाबाट आमाको मानसिक तनाव सुरु भयो । आमामा विभिन्न रोग देखिन थाले ।सुभाष स्कुल पढ्दादेखि सुरु भएको उनको समस्या स्नातकोत्तर सक्दा मात्र सुल्झिएको थियो ।...आमालाई सबैभन्दा बढी पीर छोराको थियो । पिटाइ खाएर घर फर्किन्थे सुभाष । उनी विद्रोही थिए । सबैले भन्थे, ‘यो हरामी छ ।’ सुभाष फर्केर हेर्छन्, ‘त्यतिबेला म किन हरामी थिएँ, जड कसैले बुझेनन् ।’ पानी लिन जाँदा आमा विभेद सहेर पर्खेर बस्न सक्थिन् तर सुभाष सक्दैनथे । उनी भरेको गाग्री उठाएर बाहिर राखिदिन्थे । अनि आफ्नो भर्न थाल्थे । त्यतिबेला उनीमाथि सामूहिक हातपात हुन्थ्यो । जति पिटाइ खाए पनि उनी हार मान्दैनथे । सुभाषको समुदायमा जनावरको छाला काढेर प्रशोधन गर्ने गरिन्थ्यो । त्यसका लागि अमला र खयरको बोक्रा आवश्यक पर्थ्यो । बोक्रा खोज्दै हिँड्ने भएकाले गाउँमा ‘बोक्रे’ भनेर खिसिट्युरी गरिन्थ्यो । ‘बोक्रे’ शब्द सुभाषका लागि सहिनसक्नु हुन्थ्यो । उनी लड्न तम्सिहाल्थे ।गल्ती अरूकै भए पनि दोष सुभाषले पाउँथे । आमाकहाँ ‘कम्प्लेन’ पुग्थ्यो । आमा सुभाषलाई कुट्न बाध्य हुन्थिन् । आमालाई डर थियो, ‘छोरालाई कसैले केही गरिदिने पो हो कि !’ कक्षा ६ मा पढ्दाको एउटा घटना उनले बिर्सेका छैनन् । कथित उपल्लो जातका दुई साथीले ‘बोक्रे’ भनेर जिस्क्याएपछि उनी लड्न गए । सुभाषलाई मरणासन्न हुने गरी कुटे ।घाइते भएर उनी घर पुगे । शिवकला आत्तिँदै, रुँदै छोरालाई बोकेर हस्पिटल लगिन् । पछि स्कुलमा प्रधानाध्यापकलाई उजुरी गर्न गइन् । प्रधानाध्यापकले बेवास्तापूर्वक उल्टै छोराको गल्ती देखाउँदै भने, ‘यो मान्छे यस्तो झगडा गर्छ भन्ने थाहा थिएन ?’घटना यतिमा मात्र सीमित छैन । एक पटक प्रधानाध्यापकको छोरा झोलामा जेरी बोकेर घर फर्किंदै थिए । सुभाषले झुक्किएर छोएपछि उनले ‘जेरीको पैसा तिर्’ भन्दै सुभाषलाई झम्टिए । त्यहाँ पनि सुभाषको भागमा कुटाइ नै पर्‍यो । आमालाई यस कुराले नमीठो आघात पार्‍यो । आमा छोराको चिना देखाउन ज्योतिषकहाँ पुगिन् । ‘तिम्रो छोरा ठूलो मान्छे हुन्छ,’ ज्योतिषले भनिदिए । आमाको अनुहारमा बेग्लै चमक छायो । घरमा आएर छोरालाई सुनाइन्, ‘तँ त गाडी चढ्ने हुन्छस् रे ।’ तर आमाको सपनाको पनि परिधि थियो । उनलाई त छोरा ‘पियन’ मात्र भइदिए पनि अनेक हुन्थ्यो । ०५३ मा एसएलसी नजिकिँदै थियो । पास हुने आस थिएन सुभाषलाई । उनी नागाल्यान्ड जान चाहन्थे । इन्डियन आर्मीमा भर्ती हुन चाहन्थे । नभन्दै एसएलसीपछि उनी नागाल्यान्ड गए, पेट्रोल पम्पमा मजदुरी गर्न थाले । त्यहाँ पनि नेपाली मजदुरमाथि गरेको अपमान सहन नसकेर झगडा पर्‍यो । आर्मी बन्ने सपना त्यागेर उनी नेपाल फर्किए । एसएलसीमा उनी अंग्रेजी र गणित विषयमा फेल भए । अर्को पटकमा पास गरे ।न पढाइ, न पढ्ने चाह । तर सुभाषको जीवनमा ‘यू टर्न’ कसरी सम्भव भयो ? उनी गाउँबाट दुई घण्टा उकालो हिँड्दै सदरमुकाम पुगेको त्यो दिन सम्झन्छन् । ‘मेरो क्लासमेट रामजी भट्टराईले एउटा कार्यक्रम छ भनेर लगे । त्यहाँ राष्ट्रिय जनमोर्चानिकट अखिल छैटौंको राजनीतिक तालिम रहेछ । मैले एक साताको तालिम लिएँ । त्यसपछि श्रम शिविरमा १५ दिन बसेर बारी खन्ने काम गर्‍यौं,’ सुभाष सुनाउँछन् । त्यो बेला उनले खुमानन्द भुसाललाई भेटे । जसबाट उनले राजनीतिक चेतना पाए । संगठनमा लाग्दा सबैभन्दा डर आमालाई थियो । छोरालाई मार्छन् कि भन्ने पीरले उनी रातभर छटपटाउँथिन् । छोरा खोज्न भौंतारिँदै हिँड्थिन् । गाउँमा छोरा बिग्रियो भन्नेसँग शिर झुकाउँथिन् ।विभेदविरुद्ध एक्लै लडिरहेका सुभाषलाई पहिलो पटक अनुभूत भयो, ‘अब मेरो संघर्षले संगठित रूप पायो ।’ त्यहाँबाट उनको राजनीतिक र साहित्यिक पठन यात्रा सुरु भयो ।उनी जिल्ला कमिटीमा बसेर काम गर्न थाले । दुई वर्षपछि संगठन त्यागे । त्याग्नुको कारणबारे सुभाष सुनाउँछन्, ‘त्यहाँ पूर्णकालीन कार्यकर्ता जिल्लाभन्दा माथि उठ्न सकेका थिएनन् । माथि पुगेकाहरू प्रायः ले मास्टर्स गरेका थिए । मलाई पनि माथि पुग्नु थियो । त्यतिबेला लाग्यो, माथि पुग्न त पढ्नै पर्दो रहेछ ।’त्यसपछि नै हो, सुभाषमा अध्ययनको गहिरो भोक जागेको । सुभाषले बुटवल बसेर स्नातक पढे । अंग्रेजीमा निखार ल्याउन मिहिनेत गरे ।स्नातक पढ्दाको सुरुवाती समय उनले छापाखानामा अपरेटरको काम गरे । बिस्तारै भाषा राम्रो भएपछि उनले अंग्रेजी भाषा नै पढाउन थाले । स्नातकका बेलामा घरमा आर्थिक संकट बढिरहेको थियो । त्यतिबेला बाले भने,‘अब तिमी नपढ, कमाउनुपर्छ ।’ आमाले भने अड्डी कसिरहिन्, ‘हैन, जसरी हुन्छ पढाइ छोड्नु हुन्न । पढेर मात्र दुःखबाट छुटकारा मिल्छ ।’ सुभाषले स्नातकमा बुटवल बहुमुखी क्याम्पस ‘टप’ गरेपछि गाउँले सबै चकित परे । उनीप्रतिको सामाजिक धारणा एकाएक बदलियो । शिवकला अब शिर ठाडो पारेर हिँड्नसक्ने भइन् ।सुभाषको पढाइ रोकिनेवाला थिएन । न त आमा रोकाउन चाहन्थिन् । उनी छोरा अघि बढेको, फैलिएको हेर्न चाहन्थिन् । उनलाई छोरामा पूर्ण भरोसा थियो । स्नातकोत्तर पढ्न काठमाडौं आएका सुभाषलाई सुरुमा डेराको समस्या पर्‍यो । कहाँ बस्ने ? निर्क्योल थिएन । त्यसअघि काठमाडौं आएका साथीहरूलाई फोन गरे, उठेन । पछि एक जना भद्र मित्रले साथीहरूले फोन नउठाउनुको कारण भने, ‘दलितलाई कसरी रुम सेयर गर्ने भनेर नउठाएका हुन् ।’ त्यो कुरा सुभाषको हृदयमा बेस्सरी गढ्यो । उनी त्यसको जवाफ जीवनको सफलताबाटै दिन चाहन्थे । मासिक ६ सयको कोठा खोजे, जात ढाँटेर बसे । पहिलो मास्टर्स अंग्रेजीमा गरे । त्यसपछि पढाउनका लागि कलेज चहारे, कतै पाएनन् । आमाले पूर्वराज्यमन्त्री मानबहादुर सुनार चिनेकी थिइन् । छोरालाई लिएर जागिर माग्न पुगिन् । तर मानबहादुरबाट कुनै सहयोग पाएनन् । पछि चाबहिलमा अंग्रेजी भाषा पढाउन थाले ।तैपनि उनले जागिरका लागि प्रयास छोडेनन् । १ सय ७० ठाउँमा एप्लिकेसन हालेपछि यूएनएचसीआरमा नाम निकाले । मासिक ४० हजारको पहिलो पक्का जागिर पाउँदा परिवारमै खुसी छायो । जागिर पाए पनि उनले पढाइलाई निरन्तरता दिइरहे । छात्रवृत्तिमा अमेरिका पढ्नका लागि तारन्तर प्रयास गरिरहे । पछि अर्थशास्त्रमा मास्टर्स गर्न ‘फुल ब्राइट स्कलरसिप’ मा अमेरिका उडे । कुनै समय मजदुरी गर्न नागाल्यान्ड पुगेको छोरो पढ्नका लागि अमेरिका उड्नु आमाका निम्ति कल्पना बाहिरको विषय थियो । आमालाई धेरैले भनेछन्, ‘कति भाग्यमानी तिमी ।’शिवकला कम बोल्थिन् । खुसीलाई भित्रभित्रै अटाउँथिन् । अमेरिका गएपछि आमाछोराबीच लामा–लामा कुरा हुन्थे । ‘असाइमेन्ट’ को प्रेसर थाम्न नसकेर उनी आमासँग फोनमा रुन्थे । आमा सम्झाउँथिन् । सुभाषले बोस्टर्न युनिभर्सिटीबाट अर्थशास्त्रमा मास्टर्स गरे । त्यसपछि विश्व बैंकमा जागिरे भए । उनले बाआमालाई अमेरिका बोलाए ।अमेरिकामा छँदादेखि नै शिवकलालाई पेट दुख्ने समस्या सुरु भयो । रोगका विभिन्न संकेत देखिन थालेपछि सुभाषमा चिन्ता छायो । उनले अमेरिकाको करिअर छाडेर परिवारसहित नेपाल फर्के । धेरै ठाउँमा धाउँदा पनि रोग पत्ता लागेन । एक दिन आमाले बान्ता गरिन् । लगत्तै ओम हस्पिटल लगियो । भिडियो एक्सरेपछि थाहा भयो, शिवकलालाई ठूलो आन्द्रामा क्यान्सर भएको रहेछ । त्यो पनि अन्तिम स्टेजको । तर आमाले सकारात्मक भावमा भनिन्, ‘चिन्ता नलिनू, डाक्टरले अपरेसन गरेपछि ठीक हुन्छ ।’ यो बीचमा आमा अत्तालिने, निराश हुने कहिल्यै गरिनन् ।अस्पतालको शय्यामा हुँदा पनि आमा छिमेकीको चिन्ता गर्थिन् । अन्तिम दिनहरूमा उनी छोरालाई सम्झाउँथिन्, ‘बहिनीहरूलाई दुःख नदिनू ।’ सुरुदेखि नै आमालाई छोरामा विश्वास थियो, ‘तिमीले यत्रो गरिरहेका छौ, म निको हुन्छु ।’ बोलिरहने आमा बिस्तारै सुस्त हुन थालिन् । आवाज बस्दै गयो । छोराको मुखमा हात राखेर छाम्थिन् ।२०७४ जेठ १ मा शिवकलाले ५६ वर्षको उमेरमा जीवन विसर्जन गरिन् । मृत्युअघि उनको चाहना थियो, छोराले बनाएको घर हेर्ने । ‘आमाले जतिसक्दो छिटो घर बनाए हुन्थ्यो भन्ने चाहना राख्नुभएको थियो तर देख्न पाउनुभएन,’ सुभाष भन्छन् । दुःखका दिन दूर हुने बेला नै आमाले संसार छाडिन् । ‘जति आमाले दुःख गर्नुभयो, त्यसको लाभ लिन पाउनु भएन । मेरो सफलताको साक्षी बन्न पाउनु भएन,’ सुभाष थकथक मान्छन् ।आमा बितेपछिका दिन सुभाषका निम्ति पीडादायक त थिए नै । तर त्यो पीडालाई उनले सिर्जनशील बनाउन खोजे । गाउँमा आमाका नाममा बाल पुस्तकालय बनाए । आफूले पढेको स्कुलमा आमाका नाममा अक्षय कोष स्थापना गरे । सुभाष यूएनको जागिरमा जति परिश्रम गर्थे, त्यति नै समय र सीपको लगानी उनले दलित आन्दोलनका लागि पनि दिन्थे । अघिल्लो वर्ष उनको सक्रियतामा रूपन्देहीमा दलित ज्ञान उत्सव भयो । त्यो ऐतिहासिक कामलाई अहिले तिलोत्तमा नगरपालिकाले निरन्तरता दिएको छ । दलित रिडरको सुरुवात गरेर विभिन्न अभियान चलाए । ‘राइटिङ फर सोसल जस्टिस’ को अभियान चलाए । जातीय र लैंगिक विभेविरुद्धको स्तम्भ लेख्न सबैलाई प्रोत्साहन गरे ।जीवनमा आउने ठूला अवसर र निर्णयहरूमा सुभाषलाई खड्कने एउटै कुरा हो– आमा । हिजोको दिनमा आमा थिइन्, अक्षरै नछिचोले पनि आमाले दिने सल्लाह सबैभन्दा उत्तम हुन्थ्यो । सुभाषको दुविधा मेटाउने महत्त्वपूर्ण पात्र थिइन्– आमा । अहिले आमा छैनन्, आमाको आशिर्वाद छ । सुभाषलाई प्रेरणा मानेर बेलाबेला भाइबहिनीहरू भेट्न आउँछन् । उनी एउटै सुझाव दिन्छन्, ‘तिमी जीवनमा कुनै निर्णय लिनुअघि आमाको मुख हेर, आमाको संघर्षलाई नियाल । आमालाई सम्झ । यति गर्‍यौ भने कहिल्यै गलत हुनेवाला छैन ।’"
आफू हिँडेको गोरेटोलाई पक्की बाटो बनाउँदै दुई इन्जिनियर,"रोल्पा — रोल्पाका इन्जिनियरद्वय हेमन्त रोका क्षत्री र लोकप्रसाद विष्टलाई घरबाट हिँडेर विद्यालय पुगेको अहिलेजस्तो लाग्छ । उनीहरु कता कता सपनाजस्तो ठानेर अहिले पनि ती दिनको स्मरण गर्छन् । चप्पल लगाएर विद्यालय पुग्दा पसिनाले शरीर असिनपसिन भएको स्मृति ताजा भएर आउँछ । इन्जिनीयरद्वय रोका क्षत्री र विष्टका लागि ती दिन निकै स्मरणीय लाग्छन् । ज्यादै दुःख गरेर विद्यालय पुगेको र शिक्षा हासिल गरेको याद उनीहरुका सामुन्ने ताजा भएर आइपुग्छ यतिबेला ।उनीहरुलाई सबैभन्दा ज्यादा खुशी त्यतिबेला लाग्छ, जतिबेला उनीहरु आफैं हिँडेका गोरेटो बाटोलाई यतिबेला पक्की सडक (कालोपत्र गरिएको सडक) बनाउने योजनामा साथै काम गर्छन् । पूर्वी रोल्पाको सुलिचौर बजार आसापासका सडक योजना निर्माणमा संलग्न हुन पाउँदा ती दुवैलाई धेरै आनन्द पनि लाग्छ । रोल्पाका लागि प्रदेश सरकार र संघीय सरकार मातहतका सडक योजनाको डिजाइन, कार्यान्वयन र अनुगमन गर्ने मौका मिलेपछि उनीहरु यतिबेला निकै खुशी पनि छन् ।रोल्पा लिबाङस्थित सडक पूर्वाधार विकास कार्यालयमा कार्यरत इन्जिनियरद्वयको रोल्पासहित प्यूठान र रुकुम पूर्वसम्मको कार्यक्षेत्रमा काम गर्ने जिम्मेवारी छ । करिब ५ वर्षअघि स्थापना भएको उक्त कार्यालयबाट यस क्रममा तीन जिल्लामा २० वटा झोलुङ्गे पुल, ८ वटा पक्की सडक पुल र ३ सय किलोमिटरभन्दा लामो सडक निर्माण गरिएको छ । चालू आर्थिक वर्षमा करिब ८० वटा सडक योजनाका काम पनि चलिरहेको छ । त्यसमध्ये कतिपय योजना उनीहरु हुर्किबढेका गाउँमा पनि छन् । आफ्नै गाउँघरको विकास गर्न पाउँदा एकातिर इन्जिनियरद्वयलाई आनन्द अनुभूति हुन्छ भने अर्कातिर काम भरपर्दो र नियमसंगत तरिकाले गर्नुपर्छ भन्ने विशेष जिम्मेवारीको बोध पनि भइरहन्छ ।बडाचौर र मिझिङ आसपासका योजना कार्यान्वयन गर्दा इन्जिनियरद्वय नै खट्छन् । ‘हरेक योजनाको काम राम्रोसँग हुन सकोस् भन्ने ठानेर गम्भीर तरिकाले ध्यान दिने गरेका छौं ।’ इन्जिनियर रोका र विष्ट दुवैको एकमत छ । दुवैको सक्रियतामा सुलिचौरदेखि मिझिङ गाउँ हुँदै खुमेल र गजुल पुग्ने सडक, सुलिचौरदेखि कोइरालखर्क, अरेस, तेबाङ, फगाम, पाङ, बडाचौर हुँदै हार्जङ, सिउरी र गाम, सिर्प लगायतका सडक निर्माण गरिएका छन् । तीमध्ये सुलिचौर–किलाचौर–बडाचौर–गुम्चाल अघिसम्मको सडक कालोपत्र भइसकेको छ । सुलिचौर–मिझिङ–खारा, डाइबाङ–कलिबाङ–नुवाकोट, सुनीलमार्ग अन्तर्गतको खारा–गजुल–धबाङ लगायतका सडक कालोपत्र हुने क्रममा छन् । छिर्ने खोला पक्की पुल, घोडा खोला पक्की पुल, लुंग्री खोला पक्की पुल र बोज्याङ खोला पक्की पुल यस क्षेत्रका ठूला योजना हुन् ।जिल्लाका जोखिमयुक्त योजनामध्ये सुलिचौर–थबाङको फुलिवन खण्ड, गंगादेव गाउँपालिकाको पहुँच मार्ग, घर्तीगाउँ–जिनाबाङको ओत खण्डमा नेपाली सेनासँग समन्वय गरेर ब्लास्टिङ गर्ने काम पर्छन् । पूर्वी रोल्पाकै अत्यन्तै विकट मानिएको सेरमदेखि घुसबाङसम्मको सडक निर्माण कार्य जारी छ । सेरमको सिरक्याङ भीर यस क्षेत्रकै चर्चित र डरलाग्दो योजना हो । यीसँगै नयाँ ट्रयाक खोल्ने, सडक चौडा बनाउने, नाला बनाउने र कालोपत्र गर्ने कामका लागि कार्यालयको जिम्मेवारीसाथ इन्जिनियरद्वय खट्दै आएका छन् । उनीहरुको काँधमा पूर्वी रोल्पाको सुलिचौरदेखि थबाङसम्म सडक पुर्‍याउन र रोल्पाका विभिन्न क्षेत्र र पालिकादेखि सदरमुकाम लिबाङलाई जोड्ने सडक निर्माणमा ‘इन्जिनियरिङ’ गर्ने जिम्मेवारी आइपरेको छ । यस्तै एकदेखि अर्को पालिकामा पुग्ने पहुँच सडक निर्माणमा पनि उनीहरुको उत्तिकै भूमिका रहेको छ । स्थानीय तहले निर्माण गरेका सडकको रेखदेखदेखि प्रदेश र संघका सडक योजनाबीच समन्वय र सम्पर्क बनाइ सहजीकरण गर्न पनि उनीहरुमाथि जिम्मेवारी छ ।विद्यालय तहको पढाइपछि विद्यार्थीबीच प्रश्न चल्छ 'अब के पढ्ने ?' अर्थात् कुन विषय पढेर के बन्ने ? भन्ने जिज्ञासा सबैमा हुन्छ । रोल्पाका यी दुईले इन्जिनियर बन्नुअघि त्यस्तो ठोस योजना बनाएका थिएनन् । दुर्गममा जन्मेकाले पढेर जागिरे बन्नुपर्छ भन्ने उद्देश्यले उनीहरु नियमित पढाइमा लागे । हुन पनि त्यसबेला गाउँघरमा अक्षर चिन्न पढ्नुपर्छ भन्ने साधारण मान्यता मात्रै थियो । गाउँले परिवेशमा ती दुवैको सोचाइ पनि यस्तै हुनु स्वाभाविक नै थियो । अलि जाँगर लगाएर पढ्न सके शिक्षक बन्ने आम सोचाइ र धारणा हुन्थ्यो गाउँघरमा । रोल्पाबाट माओवादीले २०५२ देखि सशस्त्र द्वन्द्वको सुरुवात गरेपनि त्यस अघि नै राजनीतिक द्वन्द्व र प्रभाव पनि सुरु भइसकेको थियो । यस्तो अवस्थामा पनि उनीहरु पढ्ने लाइनमै अघि बढेका थिए । यसबीच इन्जिनियरद्वयले साधारणतया भिन्न विधा पकडे इन्जिनियरिङ पढ्ने । भर्खरै बहुदल आएको र रोल्पामा राजनीतिक द्वन्द्वको विजारोपण भइसकेको बेलामा उनीहरुले विद्यालय तहमा अध्ययन गर्दै थिए । गुम्चालका रोका र मिझिङका विष्ट दुवै विद्यार्थी सदरमुकाम लिबाङ बाहिरका हुन् । त्यसैले एसएलसीभन्दा माथिको पढाइबारे बुझ्ने, छलफल गर्ने र निचोड निकाल्ने गाउँमा मेलोमेसो पाउन दुवैका लागि मुस्किल अवस्था थियो । २०५१ को एसएलसी परीक्षामा प्रथम डिभिजन अंक लिएका विष्ट र २०५८ मा एसएलसी परीक्षा प्रथम डिभिजनमा उत्तिर्ण रोका क्षत्री दुवैले ओभरसियर अध्ययन थाले । त्यसबेला इन्जिनियरिङ पढ्न पोखरा वा काठमाडौं पुग्नुपर्ने अवस्था थियो । तैपनि त्यसबेला सिधै इन्जिनियरिङ पढ्न पाउने व्यवस्था थिएन ।सानोमा हिँडेको गोरेटो बाटोलाई आफैं इन्जिनियर भएर कालोपत्र गर्न पाउँदा रोल्पास्थित सडक पूर्वाधार विकास कार्यालय प्रमुख वरिष्ठ इन्जिनीयर हेमन्त रोका क्षत्रीलाई आश्चर्यझैं लाग्छ । पूर्वी रोल्पाको दुर्गम गाउँ गुम्चाल, जहाँ उनी जन्मे र हुर्के । अध्ययन गर्दा र नुनतेल किन्न जाँदा अन्यलेझैं उनले पनि गोरेटो बाटो छिचोल्दै हिँडे । तर सुलिचौरदेखि बडाचौर हुँदै आफ्नै गाउँ गुम्चालसम्म करिब १२ किलोमिटर लामो सडक कालोपत्र गराउन इन्जिनियरको भूमिकामा रहँदा ज्यादै खुशी लागेको उनी बताउँछन् ।‘दुर्गममा जन्मिएकाले म आफैं हिँडेको बाटो पक्की (कालोपत्र) होला भन्ने सोचेको थिइनँ । त्यसमा पनि म आफैंलाई इन्जिनियर भएर सडकको जाँच गर्ने अवसर मिल्ला भन्ने अनुमान पनि गरेको थिइनँ । आफ्नै गाउँघरको विकास गर्न पाउँदा खुशी लागेको छ,’ वरिष्ठ इन्जिनियर ३९ वर्षका रोकाले भने । विद्यालय तहसम्म पढ्ने बेलामा कुन विषय पढ्ने र के बन्ने भन्ने यकिन नभएको बताउने रोकाले परिस्थितिले इन्जिनियरिङ विषय अध्ययन गरेको स्मरण गर्छन् । २०५८ सालमा एसएलसी परीक्षा दिन रोल्पाको गुम्चाल गाउँबाट सदरमुकाम लिबाङ जाँदा रोका क्षत्री साँधुरो गोरेटो पार गर्दै हिँडेका थिए । उनको घर गुम्चालको बेरीगाउँबाट नजिकको बजार सुलिचौर पुग्नुअघि सेवार, बडाचौर, बराहक्षेत्र, किलाचौर र रुइनीबाङ हिँडेरै पार गर्नुपर्थ्यो ।‘भर्खर एसएलसी दिएको बेलामा बुबालाई गुमाउनुपर्‍यो । म घरको जेठो छोरा भएकाले घरको जिम्मेवारी पनि मेरो काँधमाथि आइपर्‍यो । तैपनि पढ्न छाडिनँ,’ रोका भन्छन् । उनका अनुसार माथिल्लो गुम्चाल गाउँको माध्यमिक विद्यालयका प्रधानाध्यापक रहेका बुबा मानसिंह रोकालाई तत्कालीन माओवादी लडाकुले नियन्त्रणमा लिएर हत्या गरेका थिए । त्यसपछि परिवार तितरवितर मात्रै भएन, दुःख र भयको सिकार हुनुपर्‍यो । हिम्मत नहारी अध्ययन गर्न सहर छिरेको उनले सुनाए । बुबाको अभावमा शिक्षिका आमा र मावली मामाकै भरमा आफूले पढ्न पाएको वरिष्ठ इन्जिनियर रोकाले बताए । ‘यसको कथा बेग्लै छ । बुबालाई गैरकानुनी तरिकाले माओवादीले नियन्त्रणमा लिइ हत्या गरेपछि त्यसको पीडा भोग्दै आएका छौं । न्याय पाउन सकिएको छैन,’ उनी गुनासो गर्छन् ।२०७५ मा लोकसेवा उत्तीर्ण भएपछि रोल्पामा कार्यरत रहेका बेला २०८० मा उनी बढुवा भएर वरिष्ठ इन्जिनियर भएका हुन् । कार्यालय प्रमुख भने उनी २०७९ असोजदेखि छन् । जिल्लाको पूर्वाधार क्षेत्रको विकास गर्न निकै इमान्दारितासाथ काममा खटिने स्वभाव भएकाले उनको चाँडै बढुवा पनि भएको पूर्व सांसद लेखनाथ आचार्यले बताए । उनका अनुसार इन्जिनीयर रोका युवा र जाँगरिला भएकाले जिल्लाको विकासमा टेवा पुगेको छ ।यस्तै, २०५१ को एसएलसी परीक्षामा प्रथम डिभिजन अंक लिएर उत्तिर्ण भएका अनुभवी इन्जिनीयर विष्ट मिझिङ गाउँका हुनेखाने परिवारमा जन्मेका हुन् । माध्यमिक तहभन्दा तल्लो कक्षाको शिक्षा दाङस्थित दीपेन्द्र प्रहरी बोर्डिङ स्कूलमा अध्ययन गर्न पाएका उनले ओभरसियर अध्ययन सकेर इन्जिनियरिङ पढेका थिए ।‘एसएलसी पछि के पढ्ने भन्ने द्विविधा भएका बेला आफन्त र अग्रजको सल्लाहमा म इन्जिनियरिङ पढ्न गएको थिएँ । त्यसबेला आजभोलि जस्तो सिधै इन्जिनियरिङ पढ्न पाउने सुविधा थिएन । त्यसैले पहिले ओभरसियर वा सबओभरसियर पढ्ने चलन थियो,’ उनले सुनाए । २०५९ मा इन्जिनियरको पढाइ सकेपछि उनी त्यसैबेलादेखि बागमती सिँचाइ आयोजना अन्तर्गत रौतहट र सर्लाही जिल्लामा काम गर्न पुगे । लोकसेवा परीक्षामा सहभागी भएर जागिरे हुनुलाई महत्त्व नदिएका ४७ वर्षका विष्टले थुप्रै स्थानमा थुप्रै योजना र आयोजनामा काम गरेका छन् । रोल्पामा पनि कन्सल्टेन्टमार्फत् काम गरिरहेका उनले रसुवामा दुई वर्ष, सिन्धुपाल्चोकमा एक वर्ष, अछाममा दुई वर्ष, बाँकेमा तीन वर्ष, प्यूठानमा दुई वर्ष काम गरेर अनुभव संगालेका छन् । उनी २०७६ यता भने रोल्पाका भीर पहरामा इन्जियरिङको काममा व्यस्त छन् ।"
किन उठिरहेछ तेन्जिङ नोर्गे शेर्पालाई ‘भारत रत्न’ दिनुपर्ने माग ?,"विराटनगर — मेचीपारि दार्जिलिङमा छुट्टै राज्य ‘गोर्खाल्यान्ड’ गठनको माग उठ्ने र फेरि सेलाउने क्रम जारी छ । तर, त्यही क्षेत्रबाट उठेको एउटा विशेष माग भने सन् २०१२ देखि निरन्तर छ । माग हो, प्रथम सगरमाथा आरोही तेन्जिङ नोर्गे शेर्पालाई ‘भारत रत्न’ दिनुपर्ने !‘भारत रत्न’ सन् १९५४ यता भारतका सर्वोच्च नागरिकलाई हरेक वर्ष दिइने सम्मान हो । सुरुमा यो पुरस्कार कला, साहित्य, विज्ञान र सार्वजनिक सेवामा विशेष योगदान दिएका व्यक्तिहरूलाई मात्र दिइन्थ्यो । तर सन् २०११ मा भारत सरकारले यसको दायरा विस्तार गरी ‘मानव प्रयासका कुनै पनि क्षेत्र’लाई समेट्ने निर्णय गर्‍यो । त्यसपछि बाक्लियो, तेन्जिङ नोर्गेलाई भारत रत्न दिलाउने अभियान ।तेन्जिङ नोर्गे र न्युजिल्यान्डका सर एडमन्ड हिलारीले सन् १९५३, मे २९ अर्थात् आजकै दिन विश्वको सर्वोच्च शिखर सगरमाथामा पहिलो मानव पाइला राखेका थिए । ऐतिहासिक विजयको यो दिन आज ७२औं वर्षमा प्रवेश गरेको छ ।नोर्गेले पहिलोपटक सगरमाथा चढेको स्मरणमा हरेक वर्षझैं यसपटक पनि भारतको सर्वोच्च नागरिक सम्मान ‘भारत रत्न’ दिनुपर्ने माग पुनः सतहमा आएको छ । तर हरेक वर्ष उठ्ने उक्त माग समयसँगै सेलाउँदै गइरहेको देखिन्छ ।यसपटक उत्तर बंगालका पर्वतारोहीहरू तथा साहसिक गतिविधिमा संलग्न क्लबका प्रतिनिधिले नोर्गेलाई ‘भारत रत्न’ दिनुपर्ने मागलाई फेरि बलियो रूपमा अघि सारेका छन् । भारतको साहसिक खेलकुद तथा पर्वतारोहण क्षेत्रको प्रमुख संस्था हिमालयन नेचर एन्ड एडभेन्चर फाउन्डेसनले बर्सेनि यस मागलाई औपचारिक रूपमा प्रस्तुत गर्दै आएको छ ।संस्थाका संयोजक अनिमेष बोसले यस वर्ष पनि प्रधानमन्त्री नरेन्द्र मोदी, पश्चिम बंगालकी मुख्यमन्त्री ममता बनर्जी र दार्जिलिङका लोकसभा सांसद राजु विष्टलाई औपचारिक पत्रमार्फत माग पेस गरिएको बताए । नोर्गेको योगदान नेपाल र भारतका लागि मात्रै होइन, विश्व पर्वतारोहणको इतिहासमै अद्वितीय रहेको जनाउँदै त्यही कारण नोर्गे उक्त सम्मानको हकदार रहेको उनीहरुको भनाइ छ । ‘उहाँ (तेन्जिङ नोर्गे) साँचो अर्थमा भारत रत्नका हकदार हुनुहुन्छ,’ बोसले भने, ‘भारत रत्न दिन किन ढिला गरिएको हो सरकारलाई सोध्न चाहन्छु ।’उनीसँग सगरमाथा चढेका सर एडमन्ड हिलारीले ‘नाइटहुड’ र ‘अर्डर अफ न्युजिल्यान्ड’ जस्ता विशिष्ट पदक सम्मान पाइसकेका छन् । नेपाल सरकारले नोर्गेलाई ‘नेपाल तारा’ बाट सम्मानित गरिसकेको छ । भारत सरकारले पनि उनलाई ‘पद्म भूषण’ अवार्ड प्रदान गरिसकेको छ । तर, ‘भारत रत्न’जस्तो सर्वोच्च सम्मानका लागि अझै उनी हकदार छन् भन्ने बोसको दाबी हो ।भारतीय जनता पार्टी (भाजपा) बाट निर्वाचित दार्जिलिङ क्षेत्रका लोकसभा सांसद राजु विष्टले सन् २०२० को मार्च १२ मा भारतीय संसद्‌मा भारत रत्नको प्रसंग उठाउँदै नोर्गेलाई यो सर्वोच्च नागरिक सम्मान प्रदान गर्नुपर्ने माग राखेका थिए । संसद्‌मा यो विषय पहिलोपटक उठाउने व्यक्ति विष्ट नै हुन्, तर त्यसबारे केन्द्र सरकार अहिलेसम्म गम्भीर देखिएको छैन ।विष्ट हालै सम्पन्न आम निर्वाचनमा दोस्रोपटक विजयी भई पुनः सांसद बनेका छन् । उनले यसपटक पनि संसदमा नोर्गेलाई भारत रत्न दिनुपर्ने माग पुनः उठाउने बताएका छन् । सञ्चारकर्मीसँग कुरा गर्दै विष्टले यस विषयलाई फेरि प्राथमिकतामा राख्ने प्रतिबद्धता जनाएका छन्  ।सिलिगुडी नगरपालिकाका मेयर तथा तृणमूल कांग्रेसका नेता गौतम देवले केन्द्र सरकारले यो माग लामो समयदेखि बेवास्ता गर्दै आएको आरोप लगाएका छन् । ‘हामीले २०१२ देखि यो माग उठाउँदै आएका छौं । मुख्यमन्त्री ममता बेनर्जीलगायत धेरै नेताले यो विषय केन्द्र सरकारसमक्ष राखेका छन्, तर सरकारले सुनुवाइ गरेको छैन,’ देवले भने, ‘तेन्जिङ नोर्गेलाई भारत रत्न नदिनु केन्द्र सरकारको नियतमै खोट देखिन्छ ।’नोर्गेको सम्मानमा पश्चिम बंगालको सिलिगुडीमा तेन्जिङ नोर्गे बस टर्मिनल स्थापना गरिएको छ । त्यहीँको दार्जिलिङ मोडमा र दार्जिलिङको हिमालयन माउन्टेनिङ इन्स्टिच्युटमा उनको पूर्णकदको सालिक पनि छ ।नोर्गेको प्रभाव अन्तर्राष्ट्रिय स्तरमै देखिएको छ । सन् १९९९ मा अमेरिकाबाट प्रकाशित टाइम पत्रिकाले उनलाई विश्वका प्रभावशाली व्यक्तिमध्ये एकका रूपमा समावेश गरेको थियो भने सन् २००० मा लाइफ म्यागजिनले उनलाई विश्वका उत्कृष्ट १० खेलाडीमध्ये एक घोषित गरेको थियो ।यति मात्र होइन, नासाले पनि प्लुटो ग्रहको एक पहाडलाई ‘तेन्जिङ मोन्टेस’ नाम दिँदै उनलाई विशेष सम्मान दिएको छ । सन् २००३ मा नोर्गेको सगरमाथाको शिखर सफलताको स्वर्ण जयन्तीको अवसर पारेर भारत सरकारले सर्वोच्च साहसिक खेल पुरस्कारको नाम 'तेन्जिङ नोर्गे राष्ट्रिय साहसिक कार्य पुरस्कार'का रुपमा परिवर्तन गरेको थियो ।के हो भारत रत्न ?‘भारत रत्न’ गणतान्त्रिक भारतको सर्वोच्च नागरिक सम्मान हो । यो सम्मान सन् १९५४ जनवरी २ मा स्थापना गरिएको हो । यो सम्मान उत्कृष्ट सेवा वा प्रदर्शनको उच्चतम स्तरमा पुर्‍याएको योगदानका लागि प्रदान गरिन्छ । जसमा जात, पेसा, पद वा लिंगको कुनै भेद गरिँदैन ।सुरुमा यो सम्मान कला, साहित्य, विज्ञान र सार्वजनिक सेवामा उल्लेखनीय योगदान पुर्‍याउनेलाई मात्र दिइन्थ्यो । तर, सन् २०११ डिसेम्बरमा भारत सरकारले यस पुरस्कारको क्षेत्रलाई ‘मानव प्रयासका कुनै पनि क्षेत्रमा’ को रुपमा विस्तार गरेको थियो ।यो पुरस्कारको सिफारिस प्रधानमन्त्रीले राष्ट्रपतिलाई गर्ने गर्छन् । सम्मानस्वरूप राष्ट्रपतिले हस्ताक्षर गरेको प्रमाणपत्र (सनद) र पिपलको पात आकारको पदक प्रदान गरिन्छ । भारत रत्न प्राप्त गर्ने व्यक्ति भारतको औपचारिक प्राथमिकता अनुक्रममा सातौं स्थानमा पर्छन् ।हालसम्म ५३ जनाले यो सम्मान पाइसकेका छन् । जसमा १८ जना मरणोपरान्त सम्मानित भएका छन् । सुरुमा मरणोपरान्त सम्मानको व्यवस्था थिएन, तर सन् १९६६ जनवरीमा तत्कालीन प्रधानमन्त्री लालबहादुर शास्त्रीलाई मरणोपरान्त सम्मान दिन व्यवस्था परिवर्तन गरिएको थियो ।सन् २०१४ मा क्रिकेटर सचिन तेन्दुलकरले भारत रत्न पाएका थिए । यो सर्वोच्च सम्मान पाउने उनी एक्ला र कान्छा खेलाडी हुन् । यो सम्मान सामान्यतया भारतमा जन्मिएका नागरिकलाई दिइने प्रावधान भए पनि केही अपवादहरू पनि देखेको छ ।विदेशी नागरिक मदर टेरेसा, पाकिस्तानी नागरिक अब्दुल गफ्फार खान र दक्षिण अफ्रिकी नागरिक नेल्सन मन्डेलालाई समेत प्रदान गरिएको थियो ।नोर्गेलाई किन दिन मान्दैन भारत ?सन् १९१४ मा सोलुखुम्बुमा जन्मेका तेन्जिङ नोर्गे शेर्पाले नेपाली नागरिककै हैसियतबाट सगरमाथा आरोहण गरेका थिए । त्यसपछि मात्र भारतले उनलाई नागरिकता प्रदान गरेको हो । सगरमाथा आरोहणपछि भारतका तत्कालीन प्रधानमन्त्री जवाहरलाल नेहरूको पहलमा उनलाई भारतीय नागरिकता प्रदान गरिएको थियो ।यही नागरिकता विवादकै कारण बेलायतमा महारानी एलिजाबेथको राज्याभिषेकको बेला उनले ‘जर्ज मेडल’ मात्रै पाए । तर, बेलायतको अत्यन्तै प्रतिष्ठित ‘केबीई’ अवार्डबाट उनी वञ्चित भए । जबकि हिलारी र आरोहण दलका नेता जोन हन्टले भने यो सम्मान पाए । कला, विज्ञान, सार्वजनिक सेवा, मानव सेवा तथा राष्ट्रिय हितमा उल्लेखनीय योगदानकर्तालाई यो अवार्ड दिइन्छ ।नोर्गेले बेलायत, इरान, नेपाल, तत्कालीन सोभियत संघ, फ्रान्स र इटालीबाट धेरै पदक प्राप्त गरेका थिए । भारतले सन् १९५९ मा पद्म भूषण र सन् २००८ मा मरणोपरान्त पद्म विभूषण प्रदान गरिसकेका छ । उनलाई ‘भारत रत्न’ दिनुपर्ने माग पछिल्लो समय पेचिलो ढंगले उठेको छ । उनलाई उक्त सर्वोच्च सम्मान दिन भारत सरकारले किन हिचकिचाहट गरेको त्यसको ठोस कारण त छैन । तर, नागरिकताको द्विविधा र विवादित पहिचानजस्ता विषय नै तगारो बनेको अनुमान गर्न सकिन्छ ।उनलाई रैथाने भारतीय नागरिक मान्ने वा नमान्ने भन्ने प्रश्नले पनि अन्योल बनाएको हुन सक्छ । ‘जसकारण उनलाई सर्वोच्च सम्मान दिने कुरा विचाराधीन राखिएको हुन सक्छ,’ भारतीय पर्वतारोही भाष्कर दासले भने, ‘यद्यपि उनलाई भारत रत्न दिनुपर्छ भन्ने हाम्रो माग जारी छ ।’भारतीय नागरिक भएपछि नोर्गे दार्जिलिङमा बस्थे । दार्जिलिङमा अहिले पनि उनको घर र आफन्तहरु छन् । उनको ७१ वर्षको उमेरमा सन् १९८६ मा निधन भएको थियो । नोर्गे भारतको अल्पसंख्यक (पहाडिया) क्षेत्र दार्जिलिङका बासिन्दा भएकाले केन्द्र सरकारको नजरमा उनको योगदान ओझेल परेको आरोप पनि लगाइन्छ ।‘नागरिकता, क्षेत्रीय पहिचान, केन्द्र सरकारको बेवास्ताका कारण यी ऐतिहासिक पात्र अझैसम्म उपेक्षित बन्नु परेको हो,’ दार्जिलिङका अग्रज पत्रकार विमल राई भन्छन् ।"
अनलाइनको लतले अफलाइनमा निद्रा,"काठमाडौँ — २४ वर्षीय सीडी (नाम परिवर्तन) घरपरिवारसँग टाढा काठमाडौंमा बस्छन् । पढाइको सिलसिलामा काठमाडौं आइपुगेका उनी २ वर्षे कोर्स पढिरहेका छन् । तर ४ वर्ष पुग्न लाग्यो, कोर्स अझै सकिएको छैन । भएको के रहेछ भने एक्लै बस्ने सीडी राति स्क्रिनमा धेरै समय बिताउने रहेछन् । सुत्नुपर्छ भन्ने थाहा हुँदाहुँदै पनि अब एकैछिन भन्दै स्क्रिनमा समय बिताउँदा रहेछन् ।नसुतेकामा वा कुनै फाइदा पुग्ने काम नगरेकामा उनलाई हरेक रात पछुतो हुन्छ । बिहान निद्रा नपुगेर कक्षामा जान नसक्दा आफैंसँग वाचा गर्छन्– आज त समयमै सुत्छु । तर अर्को दिन फेरि उस्तै समस्या दोहोरिन्छ । पछि यही बानी हटाउनका लागि उनी मनोचिकित्सक डा. युजलमान सिंहकहाँ पुगे ।२८ वर्षीया एबी दिनभरि अफिसको काममा व्यस्त हुन्छिन् । बेलुका अफिसबाट थाकेर घर पुग्छिन् । दिनभरि अफिसको काममा व्यस्त हुने भएकाले उनलाई सधैं आफ्ना लागि पर्याप्त समय नभएको महसुस हुन्छ । हरेक दिन बाँच्न पाएको छैन भन्ने पछुतो लाग्छ ।त्यसैले ‘मी टाइम’ अर्थात् आफ्ना लागि समय दिनकै लागि उनी राति अबेरसम्म एक्लै ननिदाई बस्छिन् । डिभाइसहरू प्रयोग गर्छिन् । अन्तिम एउटा ‘एपिसोड’ भन्दै सिरिजको सिजन नै हेरेर सक्छिन् । ‘घर आइपुग्दा थकान हुन्छ । दिनभरिको कामले स्ट्रेस पनि भएको हुन्छ । निद्रा पनि लाग्दैन । अनि माइन्डलाई भुलाउन फोन प्रयोग गर्न मन लाग्छ,’ उनी भन्छिन्, ‘फोन प्रयोग गरुन्जेल राम्रो महसुस त हुन्छ । फेरि बिहान उठ्न नसक्दा बेकार प्रयोग गरेछु भन्ने रिग्रेट पनि हुन्छ ।’मनोचिकित्सक डा. सिंहका अनुसार अचेल सीडी र एबीको जस्तै समस्या लिएर धेरै व्यक्ति आउने गरेका छन् । यो साझा समस्या बनिसकेको सिंह बताउँछन् ।निद्रासम्बन्धी दुई खाले समस्या देखिइरहेको उनको भनाइ छ । एक, निद्रासम्बन्धी कुनै ‘डिसअर्डर’ भएकाले चाहँदा चाहँदै पनि निदाउन नसक्ने । अर्को निदाउन आवश्यक छ भन्ने जान्दाजान्दै र निद्रा लाग्दा लाग्दै ननिदाउने । अर्थात् सुत्ने समय क्रमशः पछि धकेलिँदै जाने ।***सुत्ने समय धकेल्दै जानेहरूको संख्या डरलाग्दो रूपमा बढिरहेको विभिन्न अध्ययनहरूले देखाएको छ । ‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनका अनुसार विशेष गरी युवाहरूले जानीजानी ढिलो सुत्ने गरेका छन् । अध्ययनले स्वास्थ्यमा नकारात्मक असर पर्ने थाहा हुँदाहुँदै पनि धेरैजसो युवाले राति अबेरसम्म मोबाइलमा ‘स्क्रोल’ गर्ने, सोसल मिडिया प्रयोग गर्ने वा अनलाइन भिडियो हेरेर समय बिताउने गरेका छन् ।अध्ययनका एक सहभागीले भनेका छन्, ‘भोलि बिहान क्लास छ भन्ने थाहा भए पनि टिकटक र इस्टाग्राम स्क्रोल गर्दै दुई बजेसम्म बस्छु ।’ किन मानिसहरू राति अबेरसम्म स्क्रिनमा समय बिताउँछन् ? विभिन्न अध्ययनहरूका अनुसार यसको विविध कारणहरू छन् । जसमा मनोवैज्ञानिक, जैविक र प्राविधिक कारणहरू छन् ।यसमा पनि बढी मोबाइललगायतका डिजिटल उपकरणको अधिक प्रयोग बढी जिम्मेवार पाइएको छ । विज्ञहरूका अनुसार सामाजिक सञ्जाल प्लाटफर्मले मानिसको मस्तिष्कको खुसी महसुस गराउने प्रणाली अर्थात् ‘डोपामिन’ सक्रिय गराउने गरी डिजाइन गरिएको हुन्छ । हरेक ‘लाइक’, ‘कमेन्ट’ वा ‘स्क्रोल’ मात्रै गर्दा पनि डोपामिन सक्रिय हुन्छ र प्रयोगकर्तालाई खुसी महसुस गराउँछ । यसैले प्रयोगकर्ताहरू बारम्बार त्यो खुसी पाउन सुत्ने समय धकेलिरहन्छ । यो प्रक्रियाले उनीहरूलाई लत बसाउँछ ।त्यस्तै, स्टानफोर्ड मेडिसिनको एक लेखमा उल्लेख भएअनुसार ‘स्क्रोल’पिच्छे नयाँपन अनुभव गराउँछ । ‘हाम्रो मस्तिष्कले नयाँ कुरा पत्ता लगाउने र खोजको क्रममा डोपामिन उत्पादन गर्छ । जसले भन्छ– ‘ध्यान दे, केही नयाँ कुरा आयो ।’ यसैमा ‘एआई एल्गोरिदम’ पनि थपिन्छ । जसले हामीलाई अघिल्लो पटक केके मन पर्‍यो भन्ने सिक्छ र उस्तै प्रकृतिका नयाँ सामग्री सुझाउँछ । त्यसपछि हामी निरन्तर ‘स्क्रोल’ गर्न थाल्छौँ । एकपछि अर्को सामग्रीमा फस्छौं,’ लेखमा उल्लेख छ ।मनोसामाजिक परामर्शदाता आदित्य डंगोल सबैभन्दा पहिलो लतको चक्र बुझ्न सुझाउँछन् । ‘एक पटक कुनै कुरामा एडिक्ट भएपछि जे गर्न पनि त्यसमै भर पर्नुपर्ने हुन्छ । अलिकति नकारात्मक अनुभूति हुनेबित्तिकै त्योसँग डिल गर्ने नभई लत लागेको कुराको प्रयोग गर्ने बानी पर्छ । दुःख, रिस, खुसी जे महसुस गर्दा पनि डिभाइस प्रयोग बढ्छ । एङ्जाइटी पनि बढाउँछ,’ भन्छन्, ‘फोनलाई पनि त्यसरी नै प्रयोग गर्न सकिने हुनाले प्रयोग बढ्छ ।’त्यस्तै विज्ञहरूका अनुसार ‘फोमो’ अर्थात् ‘फियर अफ मिसिङ आउट’ पनि यसकै अर्को कारण हो । ‘कतै छुटें कि ? केही छुटाएँ कि’ भन्ने डर नै ‘फोमो’ हो । मानिसहरू कुनै पनि रमाइलो वा महत्त्वपूर्ण कुरा छुटोस् भन्ने चाहँदैनन् । यही कारण उनीहरू व्यग्रताका साथ सामाजिक सञ्जाल ‘स्क्रोल’ गर्छन् ।बेलायतको ट्रिनिटी कलेजका मनोविज्ञान विषयका प्राध्यापक ब्रायन एन चिनले ‘साइन्टिफिक अमेरिकन’ पत्रिमा प्रकाशित लेखमा फोमो उच्च भएकाहरूले सामाजिक सञ्जाल बढी प्रयोग गर्ने गरेको उल्लेख गरेका छन् । ‘फोमो उच्च भएका व्यक्तिले राति सामाजिक सञ्जालको बढी प्रयोग गर्ने गर्छन् । उनीहरूको निद्राको गुणस्तर कमजोर हुन्छ । नयाँ मेसेज, पोस्ट वा अपडेटको अपेक्षाले अनलाइन बसिरहन सामाजिक दबाब सिर्जना गर्न सक्छ र निद्राको समय ढिलो गर्ने बानीलाई अझ बढाउन सक्छ’, उनको निष्कर्ष छ ।त्यस्तै ‘करेन्ट साइकोलोजी’ जर्नलमा प्रकाशित एक अध्ययनअनुसार तनाव, चिन्ता वा धेरै जिम्मेवारी बोकेका व्यक्तिहरू रातको समयमा ती समस्याबाट केही समय भए पनि टाढा रहन ‘स्क्रिन’को प्रयोग गर्छन् । सामाजिक सञ्जालमा समय बिताउँछन् । तनाव वा नकारात्मक भावनाबाट अलिकति भए पनि राहत पाउन उनीहरूले क्रमशः सुत्ने समय ढिलो गरिरहेका हुन्छन् । तर यस्तो अस्थायी राहतले गहिरो निद्रालाई बिगार्न सक्छ ।एक अध्ययनले युवाहरू ढिलो सुत्नुको प्रमुख कारणमध्ये ‘रिभेन्ज बेडटाइम प्रोक्रास्टिनेसन’ पनि हो । यसलाई ‘आरबीपी’ पनि भनिन्छ । दिनभरिको जिम्मेवारीले आफूलाई दिन नपाएको समय दिन, रातिसम्म एक्लै ननिदाई बस्ने वा एक्लोपनमा रमाउने र सुत्ने समय धकेल्दै लग्नुलाई ‘रिभेन्ज बेडटाइम प्रोक्रास्टिनेसन’ हो ।‘जर्नल अफ हेल्थ साइकोलोजी’ मा प्रकाशित एक अध्ययनमा नेदरल्यान्ड्सका झन्डै २५ सय युवालाई लिएर ‘रिभेन्ज बेडटाइम प्रोक्राटिनेसन’बारे अध्ययन गरिएको थियो । उक्त अध्ययनका अनुसार ७४ प्रतिशत युवा सातामा कम्तीमा एक पटक कुनै ठोस कारणबिना ढिलो सुत्छन् । अर्थात् ‘रिभेन्ज बेडटाइम प्रोक्रास्टिनेसन’ गर्छन् । मनोविद् खुश्बु अग्रवालका अनुसार सुत्नुको सट्टा अबेरसम्म जागा बसेर मनोरन्जनात्मक कार्यमा लाग्नु हाम्रो व्यस्त दैनिक तालिकाविरुद्ध गरिएको ‘प्रतिशोध’ हो ।‘यो अभ्यासले अत्यधिक व्यस्त दिनचर्या भएका व्यक्तिहरूलाई केही समय फुर्सद निकालेर आफूलाई समय दिन सहयोग गर्छ । यद्यपि यसले निद्रासम्बन्धी गहिरो समस्या निम्ताउँछ,’ उनी भन्छिन् ।विज्ञहरूका अनुसार आरबीपी र अन्य ‘इन्सोम्निया’ जस्ता निद्रा नलाग्ने समस्यामा धेरै फरक छ । कतिपय व्यक्तिलाई रातको समयमा काम गर्नु प्रभावकारी लाग्न सक्छ । ती व्यक्ति र निद्रा जानाजान धकेल्ने व्यक्तिमा पनि फरक हुन्छ । अग्रवालका अनुसार ‘प्रोक्रास्टिनेसन’ भनेको सुत्नुपर्ने समय भएको थाहा हुँदाहुँदै पनि जागा बस्नु हो । जसको कारणले बिहान थकान र निद्राले सताउने समस्या देखिन सक्छ । तर ‘इन्सोम्निया’ भनेको निदाउन चाहेरै पनि निदाउन नसक्नु हो ।अग्रवालका अनुसार व्यक्तिगत समयको कमी, तनावपूर्ण तालिका, आत्म नियन्त्रणको अभाव र डिजिटल विचलनहरू जस्तैः फोन र सामाजिक सञ्जाल पनि आरबीपीको कारण बन्न सक्छन् ।विभिन्न अध्ययनका अनुसार फोन, ल्यापटपको ‘स्क्रिन’ बाट ‘ब्लु लाइट’ अर्थात् नीलो प्रकाश आउँछ । त्यही प्रकाशले मानिसको शरीरमा ‘मेलाटोनिन’ नामक हर्मोन उत्पन्न हुन रोक्छ । ‘मेलाटोनिन’ निदाउन मद्दत गर्ने हर्मोन हो । जब ‘मेलाटोनिन’ कम हुन्छ, मानिसलाई स्वतः निद्रा पर्न गाह्रो हुन्छ । त्यस्तै राति कुनै गम्भीर समाचार, भिडियो गेम वा कुनै पनि भिडियो हेर्दा हाम्रो मस्तिष्क सक्रिय अवस्थामा जान्छ । यसले दिमागलाई ब्युँझाउँछ, जसले गर्दा शान्त भएर सुत्न गाह्रो हुन्छ ।त्यस्तै राति अबेरसम्म फोन चलाएर बस्नुका अन्य प्राविधिक कारण पनि छन् । माथी उल्लेख गरिएजस्तै प्रायः सामाजिक सञ्जाल प्लाटफर्ममा निरन्तर ‘स्क्रोल’ गर्न सकिन्छ । ‘स्क्रोल’ गर्दा नयाँ पोस्ट आफैं लोड हुन्छन् । यसले हाम्रो मस्तिष्कलाई बन्द गर्नुपर्ने संकेत दिँदैन । बरु मस्तिष्कमा अरू के छ भन्ने जिज्ञासा पलाइरहन्छ । त्यसैले समय कसरी बित्यो थाहै हुँदैन ।यसले सुत्ने समयमा नै कसरी हानि गर्छ त ? विज्ञहरूका अनुसार रातिको समयमा थकानका कारण पनि निर्णय गर्ने क्षमता कम हुन्छ । ‘स्क्रोल’ बन्द गर्ने कुनै बिन्दु नै नहुने भएकाले मानिसहरू धेरैबेर ‘स्क्रिन’मा व्यस्त हुन्छन् । त्यस्तै मोबाइललगायतका डिभाइसमा आउने ‘नोटिफिकेसन’ पनि ध्यान तान्नकै लागि बनाइएका हुन्छन् । प्रत्येक ‘भाइब्रेसन’ ले पटक–पटक डिभाइस खोल्न बाध्य बनाउँछ ।‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनकै अनुसार जो व्यक्तिहरू दिनभरि बढी थकित महसुस गर्छन्, उनीहरू राति ढिला सुत्ने सम्भावना बढी देखिएको छ । त्यस्तै ढिला सुत्ने बानीकै कारण उनीहरूको थकान बढिरहेको हुन्छ । यसरी थकान र निद्राको ‘साइकल’ नै बनिरहेको हुन्छ ।मनोचिकित्सक सिंहकै अनुसार मानिसहरू अनिद्रा र अनिद्राको असरको ‘साइकल’मा फस्ने गर्छन् । ‘हामी निद्रा लागेन भनेर डिभाइस चलाउन थाल्छौं । डिभाइसले निद्रा लाग्न दिँदैन । दिमागलाई पोजिटिभ डिस्टर्सन हुन्छ । अर्थात्, हामीले दिमागलाई रिवार्ड दिएको भनेर झूट बोल्छौं । दिमागले झूट पक्डन सक्दैन । यो साइकल सुरु भएपछि छुटाउनै कठिन हुन्छ ।’त्यस्तै, ‘जेस्टाल्ट थेरापिस्ट’ र ‘साइकोलोजिस्ट’ आशिष काफ्ले ‘स्क्रिन’ हेर्ने बानी नै विस्तारै लतमा परिणत हुने गरेको बताउँछन् । ‘तनाव, एङ्जाइटी, एक्लोपना, अल्छीपना, खाली समय वा अन्य जे कारणले भए पनि दैनिक हामी डिजिटल्ली सक्रिय हुन्छौं भने लत लाग्छ । यसले हामीलाई निदाउन दिँदैन,’ उनी भन्छन्, ‘निद्राको साइकल बिगार्न मानिसहरूकै धेरै बानी हुन्छ भन्ने धेरैलाई थाहा हुँदैन । थाहै नपाई निद्राको साइकल बिगार्ने गरेका हुन्छन् ।’जानाजान निद्राको समय धकेल्ने बानी कम गर्न ‘स्लिप हाइजिन’ बनाउनुपर्ने काफ्ले बताउँछन् । उनी भन्छन्, ‘हाइजिन मेन्टेन गर्न सबैभन्दा महत्त्वपूर्ण भनेको राति डिजिटल्ली एक्टिभ नहुनु हो । त्यस्तै साँझमा कम खाने, साँझमा क्याफिनको प्रयोग कम गर्ने, खाट सुत्नका लागि मात्र प्रयोग गर्ने जस्ता कुराहरू पनि हाइजिनभित्र पर्छ ।’यदि लामो समयदेखि निद्रासम्बन्धी समस्या हुने वा दिनभरि निद्राले सताउने समस्या भएमा स्वास्थ्यकर्मी, निद्रा विशेषज्ञ वा मानसिक स्वास्थ्य विशेषज्ञसँग परामर्श लिनुपर्ने मनोविद् अग्रवालको सुझाव छ ।‘यदि लामो समयदेखि यस्तो समस्या देखिएको छ र यसले काम, पढाइ, सामाजिक, पारिवारिक सम्बन्धमा असर गरिरहेको छ भने परामर्शकहाँ जानुपर्छ,’ उनी भन्छिन्, ‘मानिसहरू अबेरसम्म जागा बस्छन् तर कामका कारण बिहान चाँडै उठ्नुपर्छ । जसले निद्राको अभाव हुन्छ । निद्राको अभावले मानसिक, शारीरिक र भावनात्मक रूपमा क्षणिक र दीर्घकालीन दुवै खालका नकारात्मक असर पार्छ । यसलाई समयमै बुझ्न आवश्यक छ ।’"
रहेनन् घडियाल गोहीका ‘घनिष्ठ गोठाला’,"चितवन — वेदबहादुर खड्काले सहायक संरक्षण अधिकृत भएर आफ्नो जागिरे जीवनको झन्डै दुई दशक चितवन निकुञ्जमा बिताए । खड्का निकुञ्ज कार्यालयमाभन्दा धेरै नारायणी र राप्तीको बगरमा देखिन्थे । बगेको सफा पानीमा बस्ने घडियाल गोही विश्वको निकै दुर्लभ जीव हो । यसको रेखदेख गर्ने जिम्मेवारी खड्काको काँधमा थियो ।चितवन निकुञ्जको मुख्यालय कसरामा रहेको घडियाल गोही प्रजनन केन्द्रको प्रमुख रहेर काम गरेका खड्का अब कहिल्यै नदेखिने, नभेटिने गरेर सोमबार यो संसारबाट बिदा भए । भौतिक रूपमा उनी नरहने पनि नेपालमा घडियाल गोहीको चर्चा हुँदा वेद खड्काको नाम सायदै कसैले बिर्सने छ ।घडियाल जति दुर्लभ जीव हो त्यत्ति नै यसका बारेमा जानकार व्यक्तिहरू नेपालमा निकै नै कम छन् । खड्का घडियालका हरेक पक्षमा जानकार रहँदै ती जानकारीहरूलाई फैलाउन तल्लीन रहने व्यक्ति थिए । समुदाय स्तरमा घडियालका बारेमा सचेतना फैलाउने कामदेखि अन्तर्राष्ट्रिय मञ्चहरूमा पनि पुगेर खड्काले घडियाल संरक्षणमा नेपालले पाएको सफलता संसारलाई सुनाएका थिए ।क्यान्सर भएका खड्काको ६१ वर्षको उमेरमा निधन भएको हो । जागिरे जीवनबाट साढे चार वर्षअघि पुसमा अवकाश पाएका खड्का घडियाल गोही प्रतिको लगावले नै होला अवकाशपछि पनि केही समय कसरा प्रजनन केन्द्रमा नै बसेका थिए । उनले भनेका थिए, ‘लामो समय बसियो । खटेर काम गरियो । अब यहाँ आउनेहरू पनि त्यसरी नै काम गरुन् भन्ने लाग्छ । उनीहरूलाई घडियालका महत्त्व र संरक्षणका बारेमा बताउन पनि केही समय यतै बस्नु पर्‍यो ।’जमिन र जल दुवै ठाउँ बस्ने जीव हो गोही । नेपालमा गोहीका दुई प्रजाति घडियाल र मगर गोही पाइन्छन् । सफा बगेको पानीमा बस्ने, माछा मात्रै खाने घडियाल गोही संकटमा परेको छ । प्राकृतिक बासस्थलमा बाँच्ने दर निकै कम भएपछि घडियाल जोगाउन चितवन राष्ट्रिय निकुञ्जको मुख्यालय कसरामा २०३५ सालमा घडियाल गोही प्रजनन केन्द्र खुल्यो । सो प्रजनन केन्द्रमा २०४९ सालदेखि हाल पनि कार्यरत प्रेम शर्माका अनुसार खड्काले कसरा गोही प्रजनन केन्द्रमा प्रमुख भएर १८ वर्ष काम गरे । चितवन आएपछि बीचमा दुई वर्ष लामटाङ निकुञ्जमा गएका थिए । नभए उनी चितवन र कसराको प्रजनन केन्द्रमै बसे । घडियाल जोगाउने बढाउने काम निकै चुनौतीपूर्ण रहेको छ । समर्पित भएर नलागे यो काममा प्रभावकारी नतिजा आउँदैन ।सन् १९४० सम्म विश्वमा १० हजार जति घडियाल थिए । पाकिस्तान, भारत, नेपाल, भुटान, बंगलादेश र म्यानमारमा पाइने घडियाल सन् १९७० हृवात्तै घटेर संसारभर जम्मा दुई सयको हाराहारीमा पुगेका थिए । त्यसैले घडियाल जोगाउने अवधारणा आएको हो । २०३५ सालमा चितवनमा प्रजनन केन्द्र खुल्दा नेपालमा ५० को हाराहारीमा घडियाल थिए । घडियाल सफा पानीमा मात्रै बस्दछ । नदी र खोलानाला प्रदूषित हुँदा गोहीलाई गाह्रो भएको छ । यसको मुख्य आहारा नै माछा हो । माछामा मान्छेको पनि मन गढेको छ ।यी चुनौतीलाई चिर्न समुदायदेखि नीति निर्मातासम्मलाई सचेत र सजग गराउनु पर्दछ । प्राकृतिक बासस्थलमा घडियालले पारेका अण्डा संकलन गरेर बच्चा कोरल्न प्रजनन केन्द्रमा राख्ने गरिन्छ । घडियालले अण्डा पार्ने समय चैततिर बालुवामा गोहीको गुँड खोज्दै जानु पर्दछ । गुँडमा रहेका अण्डा झिकेर प्रजनन केन्द्रमा ल्याउनु पर्दछ । प्राकृतिक बासस्थलमा घडियाल बाच्न नसकेर संख्या निरन्तर घट्दै गएपछि बच्चा कोरल्न प्रजनन केन्द्रमा अण्डा ल्याउन सुरु भएको हो ।खोला आडको बालुवामा बनाएको गुँडका अण्डा ल्याएर प्रजनन केन्द्रमा बच्चा कोरलेपछि तिनको राम्रो रेखदेख र स्याहार गर्नु पर्दछ । त्यहाँका बच्चा १५० सेन्टिमिटरका भएपछि प्राकृतिक बासस्थलमा छाडिन्छ । अण्डाबाट निस्केको पाँच वर्षपछि बच्चाको लम्बाइ यत्तिको हुन्छ । यसरी हुर्केका बच्चा नदीमा छाडे पनि घडियाल फस्टाउन सकेका छैनन् । चितवनमा सबैभन्दा धेरै घडियाल गोही राप्ती नदीमा छन् । निकुञ्जबाट प्राप्त विवरण अनुसार राप्तीमा १५२ र नारायणी नदीमा ११३ गरी चितवनका खोला र नदीमा कुल २६५ वटा घडियाल छन् । जोगाउनै गाह्रो हुने घडियाल यो संख्यामा पुर्‍याउन खड्काको योगदान प्रमुख रह्यो भन्छन् चितवन निकुञ्जका पूर्व प्रमुख संरक्षण अधिकृत कमलजंग कुँवर । ‘अनुभव र ज्ञान भएको व्यक्ति हुनुहुन्थ्यो र आफ्नो जिम्मेवारी पूरै लगनका साथ पूरा गर्नु भयो । नतिजाले उहाँको लगावलाई पुष्टि गरेको छ,’ कुँवरले भने ।खड्कासँगै अनुसन्धानमूलक लेख लेखनमा काम गरेका आशिष बस्याल जागिरे जीवनमा खड्काको रुचि चराप्रति थियो । तर चितवन पुगेर घडियाल प्रजनन केन्द्रमा बस्न थालेपछि खड्का घडियालको सिल, स्वभाव, अवस्था र संरक्षणका चुनौतीका बारेमा घोत्लिन थाले । चराप्रतिको रुचि पनि उनले त्याग्न त सकेनन् । तर मुख्य रूपले घडियाल संरक्षणमा नै उनी समर्पित भए भन्छन् बस्याल । उनका विभिन्न अन्तर्राष्ट्रिय जर्नलहरूमा ६० को हाराहारीमा अनुसन्धानमूलक लेख प्रकाशित छन् । जसमध्ये २० भन्दा धेरै घडियालका बारेमा नै छन् भन्छन् बस्याल । गोही सम्बन्धी भारत, श्रीलंका, दक्षिण अफ्रिाकामा भएका अन्तर्राष्ट्रिय सभा सम्मेलनमा पनि उनी सहभागी भए । जर्नलमा लेख्ने खड्काले जागिरको सुरुवातमा घडियालका सूक्ष्म विवरण पनि हातैले कागजमा लेखेर राख्थे । जसले गर्दा घडियालको रेकर्ड राख्ने परम्पराको सुरुवात भएको बस्यालको भनाइ छ ।‘प्रजनन केन्द्र सुरुवात गर्न पूर्व प्रमुख संरक्षण अधिकृत रामपृत यादव सरको ठूलो देन छ । यादव सरको देनलाई बिर्सन मिल्दैन । तर यादव सरले सोचेको तरिकाले प्रजनन केन्द्रलाई लैजान खड्काजीको भूमिका महत्त्वपूर्ण छ । यसमा मेहनत र धैर्य चाहिन्छ, जुन खड्काजीमा थियो,’ पूर्व प्रमुख संरक्षण अधिकृत कमलजंग कुँवरले सम्झे । घडियाल अनुगमनका लागि खड्का हप्तौं नदी र बगरमा डुल्थे । बगरमै सुत्थे, डुंगामा खान्थे । अण्डा संकलनमा पनि त्यसरी नै संसार बिर्सेर खोला चाहर्थे । घडियालको उद्धारमा पनि त्यसैगरी कुद्थे । कार्यालयको जिम्मेवारीमा पनि जाँगर चलाउने गर्दथे । मुद्दा अनुसन्धानमा पनि लाग्थे । तर उनको मनमा घडियाल नै हुन्थ्यो । साथीभाइ भेट हुँदा पनि गोहीकै बारेमा धेरै गफगाफ गर्दथे ।नदी र खोलामा प्रदूषण नभए, खेतबारीमा विषादी नराखे पानी सफा र शुद्ध हुन्छ । त्यस्तो पानीमा माछा बस्छ । जथाभावी माछा नमारे घडियालको पनि आहारा पुग्छ । घडियालले माछा मात्रै खान्छ, मान्छेलाई कुनै हानी गर्दैन भन्ने जानकारी उनी समुदायलाई दिन्थे । घडियाल जोगाउनु भनेको वातावरण जोगाउनु हो, नदी जोगाउनु हो र समग्रमा मान्छेलाई नै जोगाउनु हो भन्ने ज्ञान उनी समुदायमा पुर्‍याउँथे । घडियालको संरक्षणमा यसरी लाग्ने व्यक्ति बिरलै जन्मने गर्दछन् । सरकारको काम कहिले जाला घाम भन्ने उखान विपरीत उनले सरकारले सुम्पेको जिम्मेवारीलाई दिन रात, घाम पानी, हिउँद, बर्खा नभनी पुरा गरे । उनलाई घडियालका गोठाला भन्दा फरक पर्दैन । संरक्षणमा समर्पित घनिष्ठ गोठाला ।"
५० वर्षदेखि विराटनगरमा ताडी पिलाइरहेका मोहम्मद अली,"विराटनगर — ९ वर्षअघि, ७४ वर्षको उमेरमा बितेका थिए, चर्चित अमेरिकी बक्सर मोहम्मद अली। मुक्केबाजीको रिङमा सधैँ गुन्जिरहने ‘फ्लोट लाइक अ बटर फ्लाई, स्टिङ लाइक अ बी’ का कारण पनि उनलाई धेरैले सम्झिरहन्छन् । तेजिलो प्रहार र फुर्तिलो चालका लागि अली रिङमा प्रायः भनिरहन्थे, ‘पुतलीजस्तै हल्का उड, माहुरीजस्तै चिल’।तर, विराटनगरको भीडभाडबीच, भट्टाचोक र ठुलो मिलको बीच भागको एक साँघुरो फुटपाथमा ७२ वर्षका अर्का मोहम्मद अली पनि छन्, जसलाई न पुतली जस्तै उड्नु छ, न माहुरी जस्तै चिल्नु ।उनी आधा शताब्दी समयदेखि विराटनगरमा गुमनाम तरिकाले जीवनको रिङमा उभिएका छन्। ‘अली’ नै हुन्, तर मुक्केबाज हैनन्। यी अली वर्षौँदेखि ताडीको स्वाद पिलाउँदै चिसो छायाँ र फुटपाथको टेकोमा बाँचिरहेका भुँइमान्छे हुन् । उनका अगाडि सधैंजसो केही सेता बोतल, खाली गिलास र एउटा दुइटा जर्किन हुन्छन् । भुईँमै बस्छन् । ताडी किन्न आएका ग्राहकसँग बोल्न त नेपाली नै बोल्छन्, तर, कम्ती बोल्छन्।उनको अनुहारमा आश्चर्यजनक सन्तोष देखिन्छ । ‘विराटनगरको यो फुटपाथ नै मेरो संसार हो’, अलीले मन्द मुस्कान सँगै भने,‘ताडी नै मेरो जिन्दगानी भयो ।’विराटनगरदेखि बिहार दरभंगाको दूरी बढीमा २०० किलोमिटर छ । एकैदिनमा ओहोर–दोहोर गर्न सकिने सहज दूरीको यही बाटो मोहम्मद अलीका लागि साधारण छैन । अली ५० वर्षदेखि यही बाटो हुँदै ताडीको मिठास बोकेर दरभंगा–विराटनगर ‘वारि–पारि’ गरिरहेका छन् ।यो कथाको सुरुआत ७२ वर्षदेखि कै हो । उनका बुबा अब्दुल रसिद रोजगारीको खोजीमा जब नेपाल पसेका थिए । ‘जुन साल म जन्मेँ, त्यही साल बुबा नेपाल जानुभयो,’ अली सम्झिन्छन्,‘त्यसैले नेपालसँगको मेरो सम्बन्ध धेरै पुरानो छ । धेरै माया लाग्छ नेपालको मलाई ।’ नेपाल उनको कर्मभूमि हो, जहाँ वर्षौँदेखि पसिना बगाएर जीवनको चर्खा घुमाएका छन् ।रसिदको ससुराली सीमावर्ती जोगबनीमा थियो । ससुरालीले उनलाई कामका लागि विराटनगरको जुट मिल बोलाएका रहेछन् । दरभंगामा न कारखाना थियो, न उद्योग–धन्दा । रोजगारीको अभावमा उनी एक बचनमै सहमति जनाएर गाडी चढेर जोगबनी ओर्लिए ।केही दिन ससुरालीको मेजबानीमा बसेपछि, रसिद जुट मिलमा काम गर्न भर्ना भए । तर जुट मिलको तातो हावा उनलाई मन परेन । कठोर काम, थकान र साँघुरो मजदुर जीवन । त्यही भएर छिट्टै जागिर छाडे । त्यसपछि उनले रोजे ताडीको चिसो रससँग घुलमिल हुने स्वतन्त्र जीवन ।‘जुट मिलमै काम गर्ने एक जना साथीको माध्यमबाट बुबाले ताडी बेच्न थाल्नुभएको थियो’, अली सम्झिन्छन्, ‘हात्तीमुढालगायतका क्षेत्रमा ताडीका धेरै रुख थिए । त्यहीँको ताडी बेचेको आम्दानी घर पठाउनु हुन्थ्यो । हामी त्यही पैसाले गुजारा चलाउँथ्यौं ।’ अलीले धेरै पढ्न पाएनन् । जीवनले पढ्नुभन्दा पहिले नै कमाउने बाध्यतातिर डोर्‍यायो ।झन्डै २० वर्षका थिए उनी, एक दिन अचानक नेपालबाट खबर आयो, बुबा रसिद गम्भीर बिरामी छन् भनेर । कसैले बोलाउन पठाएको थियो । अली केही नसोची दौडिँदै विराटनगर आए । पत्ता लाग्यो, रसिद ताडीको रुखबाट लडेर गम्भीर घाइतेका रहेछन् । शरीर थला पर्‍यो, र ताडी बेच्ने काम ठप्प भयो ।त्यसपछि अलीले बाबुको जिम्मेवारी काँधमा लिए । बिस्तारै बुबा निको भए, अनि बुबा–छोरा मिलेर ताडी बेच्न थाले । तर, ताडी बेच्न सजिलो थिएन । एक पटक त विराटनगरका एक भट्टी पसलेले रसिदविरुद्ध अदालतमा मुद्दा नै हाले । अभियोग थियो, ‘रक्सीका ग्राहक ताडीमा भड्काएको ।’जहाँ विगतमा भट्टी पसल थियो, आज त्यो ठाउँलाई ‘भट्टी चोक’ भनिन्छ । तर, अली र रसिदको ताडी व्यापार भने रोकिनेवाला थिएन । ‘साहुजीले ताडीले गर्दा रक्सीको व्यापार बिग्रियो भनेर मुद्दा हालेपछि बुबाले लाइसेन्स लिनुभयो’, अली सम्झिन्छन्, ‘ऊ बेला ताडी बेच्न पनि लाइसेन्स दिने गरिन्थ्यो ।’ताडी एक प्रकारको प्राकृतिक पेय हो । जुन ताडी या खजुरको रुखबाट निक्लिन्छ । यो रस रुखको फेद नजिकको भाग छेडेर जम्मा गरिन्छ । ताजा ताडी मिठो, हल्का अमिलो र पौष्टिक हुन्छ । खास गरी तराईका जिल्लाहरू, भारतको बिहार, उत्तर प्रदेश र दक्षिण भारतमा ताडी धेरै प्रचलित छ । गर्मीमा ताजा ताडी पिउनु स्वास्थ्यका दृष्टिले निकै लाभदायक हुने चिकित्सकहरूको दाबी पनि छ ।रसिदको निधनपछि पनि अलीले एक्लै व्यापारलाई निरन्तरता दिए । ताडी त वर्षभरि पाइन्छ, तर गर्मी मौसममा यसको माग बढी हुन्छ । उनले अनुभव सुनाउँछन्, ‘ठन्डीमा त धेरै बिक्दैन, गर्मीमै हो बिक्ने ।’ पहिला त उनी एक रुपैयाँ प्रति लिटर ताडी बेच्थे, अहिले त्यो मूल्य सय रुपैयाँसम्म पुगेको छ ।एक सिजनमा उनी करिब ५०–६० हजार रुपैयाँसम्म कमाउँछन्, खर्चबर्च कटाएर । वर्षौ पुराना ग्राहकहरू अझै पनि ताडीको स्वाद चाख्न यो फुटपाथ धाइरहन्छन् । ‘पहिले साइकलमै आउँथे, अहिले त धेरैजसो कार चढेर आउँछन्,’ उनी हाँस्दै भन्छन्,‘ताडी बेच्न म सडकमाथि, मेरा ग्राहकहरू कारमाथि ।’७० वर्षदेखि नेपालसँगको गहिरो सम्बन्ध भए पनि अलीको स्थायी घर नेपालमा छैन, केबल डेरा मात्र छ । गर्मीमा नेपाल आउँछन्, ताडी व्यापार चलाउँछन् । खेतीको मौसम सुरु भएसँगै दरभंगातिर फर्किन्छन् । ‘घर बनाएर नेपालमै बस्ने कहिल्यै सोच आएन’, उनी गर्वका साथ भन्छन्, ‘नेपाल मेरो कर्मभूमि हो, मातृभूमि छाड्न मन मान्दैन ।’छोरा–छोरीको हुकाई बढाई, सादी बिहे पनि यही ताडी व्यापारकै बलमा सम्भव भयो । अलीका लागि विराटनगर हाम्रा युवाहरूको ‘खाडी’ जस्तै हो । ‘जतिन्जेल सक्छु, नेपाल आएर ताडी बेचिरहन्छु,’, उनले आधा हिन्दी भाषा पनि मिसाउँदै भने, ‘नसकेका दिन देखा जाएगा ।’अलीको यो कथा ताडी व्यापारीको मात्रै होइन, यो एउटा परम्परागत, सीप, सीमापार सम्बन्ध, र जीवनको मिहिन संघर्षको कथा हो । जहाँ सास रहुन्जेल ताडी बेच्ने संकल्प छ । उनी सँग छ, ताडीको स्वादसँगै जीवनको मिठास बाँड्ने उत्कट चाह पनि ।"
"कमैया थिए, वडाध्यक्ष बने, अहिले साइकल मर्मत गर्छन्","बर्दिया — बर्दियाको बढैयाताल गाउँपालिका–९ को अध्यक्ष थिए, कान्छु थारू । पाँच वर्ष वडाको नेतृत्व गर्दा जनताका पीरमर्का बुझे । अभाव र समस्यासँग अझ नजिक भए । जब उनको कार्यकाल सकियो, आफ्नो सीपलाई खेर जान दिएनन् । साइकल मर्मत गर्न थाले ।राजनीतिक जिम्मेवारीको कुर्सीमा ५ वर्ष बिताएका उनमा पुरानो पेसाप्रतिको मोह भने कदापि घटेको छैन । वडाध्यक्षको कार्यकाल सकिएपछि तीन वर्षदेखि उनी वडा कार्यालयकै अगाडिपट्टि सानो पसल थापेर बसिरहेका छन् । जहाँ उनी साइकल मर्मत मात्रै गर्दैनन्, फोटोकपी मेसिन राखेका छन्, किराना पसल पनि चलाउँछन् ।वडा कार्यालयमा आउने सेवाग्राही सल्लाह सुझावका लागि पनि पहिला कान्छुकै पसल छिर्छन् । ‘५ वर्ष वडाको अभिभावक भएर काम गरेँ,’ बढैयाताल–९ टेसनपुरका ६२ वर्षीय उनी भन्छन्, ‘काम गर्दागर्दै वडावासीसँग गहिरो सम्बन्ध गाँसियो । नयाँ मान्छेलाई अवसर दिन पनि २०७९ सालको निर्वाचनमा नउठ्ने निर्णय लिएको हुँ ।'अहिले जिम्मेवारीमा नभए पनि वडा कार्यालयमा सेवा लिन आउने सेवाग्राहीलाई उनी सल्लाह सुझाव दिइरहेका भेटिन्छन् । 'मेरो आवश्यकता खड्किए उनीहरुको कामका लागि सदरमुकाम गुलरियासम्म पुग्ने गरेको छु,‘ उनी भन्छन्, 'आर्थिक सबै कुरा होइन, धेरै कमाउने उद्देश्य भए बजारतिर पसल राख्थेँ होला, वडावासीको सेवा गर्न कार्यालय नजिक पसल गरेको छु ।' खाली बस्नुभन्दा आफूसँग भएको सीपलाई खारिराख्न साइकल ममर्त पनि गर्ने उनको भनाइ छ ।२०३६ सालतिर २ कक्षासम्म पढेर उनी कमैया बस्न बाध्य भएका थिए । २०५७ सालमा कमैयाबाट मुक्त भएर खेती किसानी गरे । २०७२ सालमा शीतलाबजारमा साइकल पसल सुरु गरे । २०७४ सालमा माओवादीबाट वडाध्यक्ष उठेका उनी निर्वाचित भए । ‘धेरै पढाइ नभए पनि ८-९ वर्ष संघसंस्थाको सहकार्यमा काम गरेकाले ५ वर्ष वडा चलाउन खासै समस्या परेन,’ उनी भन्छन् ।दुई छोरा, दुई बुहारी, तीन नातिनातिना र श्रीमान्-श्रीमती गरी उनको ९ जनाको परिवार छ । ‘लोक सेवाबाट नाम निकालेर ठूलो छोरा कपिलवस्तुमा शिक्षण पेशामा आबद्ध छ, ठूली बुहरी पनि शिक्षक छिन्, सानो छोरा वैदेशिक रोजगारमा छ,’ उनले भने, ‘यता म पनि दिनभरि मेहनत गर्दा दैनिक ज्याला कहीँ जाँदैन ।’उनका अनुसार काम ठूलोसानो भन्ने हुँदैन । आफूसँग सीप छ भने जहाँ जुनसुकै अवस्थामा पनि प्रयोग गरेर खान लाज मान्नु हुँदैन ।उनी वडाध्यक्ष हुँदा वडावासीहरुको हितका लागि सन्तोषजनक काम गरेको टेसनपुरका हिरासिंह थारु सम्झिन्छन् ।"
"सुदूरपश्चिमका द्वन्द्वपीडित : कोही न्यायको आसमा, कोही आफन्तको पर्खाइमा","काठमाडौँ — २०५९ कात्तिक १५ को साँझ । ७ बजे रेडियो नेपालमा समाचार बज्यो- ‘सरकारी फौज र आतंककारीबीचको झडपमा गोली लागेर कैलालीको पहलवानपुरमा एकजनाको निधन भएको छ । मृतक पवेरा गाविस-१ का आशाराम (परिवर्तित नाम/ठेगाना) रहेको पुष्टि भएको छ ।’छेउमै बसेर समाचार सुनिरहेकी फूलमती (परिवर्तित नाम) आत्तिँदै रेडियो नजिकै गइन् । पूरा समाचार सुनेपछि उनको मनमा चिसो पस्यो । नपसोस् पनि कसरी, खबरमा भनिएको ठाउँ, गाउँ र मृतकको नाम श्रीमान्‌सँग ठ्याक्कै मिलेको थियो । परिवारमा रुवाबासी चल्यो । फूलमती त्यो सामचार सत्य मान्न तयार थिइनन् । उनी सासू-ससुरालाई सम्झाउन थालिन्, ‘आशारामलाई केही भएको छैन । घर आउने समय भयो । अब आइपुग्नुहुन्छ ।’फूलमतीले भनेजस्तै आशाराम त आएनन्, बरु गाउँभरिका मान्छे भने दौडिएर घरमा आइपुगे । कसैले खबर ल्यायो, ‘पहलवानपुरमा मारिएको मान्छे आशाराम दाइ नै हो रे ।’ केहीबेरमै खबर पक्का भयो- हत्या गरिएका व्यक्ति फूलमतीकै श्रीमान् थिए ।आशाराम न कुनै नेता न सुरक्षाकर्मी । गाउँका सामान्य पसले थिए । तर समाचारमा उनका लागि माओवादी, आतंककारीजस्ता शब्द प्रयोग भए । सदाझैं पसल खोल्न बिहानै घरबाट हिँडेका उनी त्यसपछि कहिल्यै फर्किएनन् । कसले गोली चलायो ? किन हत्या गरियो ? शव कहाँ छ ? कुनै उत्तर थिएन । दोस्रो दिन बिहान फूलमती पसल पुग्दा तोडफोड र सामान लुटिएको रहेछ ।आसपासका केही मान्छेले माओवादी हो भन्दै सेनाले लगेको उनलाई सुनाए । ‘त्यो द्वन्द्वकालीन समयमा प्रश्न सोध्न पनि सकिँदैनथ्यो,’ फूलमती भन्छिन्, ‘सास नभए पनि लास त भेटिएला भनेर धेरै कोसिस गर्‍यौं तर पाएनौं ।’श्रीमान्‌को हत्यारालाई करबाही गर्न भन्दै फूलमतीले जिल्ला प्रहरी कार्यालय कैलालीमा मुद्दा दर्ता पनि गरिन् । न्याय त परको कुरा, न छानबिन भयो, न चित्तबुझ्दो जवाफ आयो । उल्टै उनलाई माअेवादी हो भन्दै अपहरण गरेर अत्तरियाको तेघरी ब्यारेक पुर्‍याइयो । त्यहाँ शारीरिक र मानसिक हिंसा भोगेको उनी सुनाउँछिन् ।फूलमती २६ वर्षको उमेरमा विधवा भइन् । दुई सन्तान हुर्काइन् । सरकारबाट सहयोगका नाममा १० लाख रुपैयाँ पाइन् । त्यो पैसाले केही सहयोग त पुग्यो तरश्रीमान्‌काअगाडि खासै ठूलो अर्थ राखेन । उनको माग पैसाभन्दा हत्यारालाई कारबाही होओस् भन्ने थियो । अब त्यो आस पनि मरिसकेको छ ।श्रीमान्‌कोसम्झनामा फूलमतीले दुई कुरा चटक्क छाडिन् । एउटा पहलवानपुरको पसल, अर्को रेडियो । भन्छिन्, ‘आज पनि कतै रेडियो बजेको सुन्दा डर लाग्छ ।’ श्रीमान् बितेको २३ वर्ष बिते पनि रेडियोको त्यो खबर अझै उनको कानमा गुञ्जिरहन्छ ।कैलालीकी कृष्णीदेवी चौधरीको कथा पनि फूलमतीको भन्दा फरक छैन । उनका श्रीमान् विनोद चौधरी ०५८ फागुन २७ गते कामको सिलसिलामा घरबाहिर जाँदा अपहरणमा परे । त्यतिबेला विनोद कैलालीको शिव प्राविका स्थायी शिक्षक थिए ।फागुन २७ देखि ०५९ जेठ १५ सम्म तेघरी ब्यारेकमा राखिएका विनोदलाई त्यो बेलासम्म खाना, लत्ताकपडा लगेर कृष्णीले पनि भेटेकी थिइन् । तर जेठ १६ गते राति ब्यारेकबाट सरुवा गरिने भन्दै त्यहाँबाट बेपत्ता पारेको उनले बताइन् । ‛जेठ १५ सम्म त उहाँ त्यहीँ हुनुहुन्थ्यो । तर १६ गते राति त्यहाँबाट सरुवा गर्ने भनेर लगियो । हामीलाई त लगेको पनि थाहा थिएन । उहाँ सँगै बस्नुभएको साथी अनिल चौधरीले भनेपछि थाहा पायौं । आँखामा पट्टी बाँधेर लगेका हुन् रे,’ उनले भनिन् ।बेपत्ता भएको १९ वर्षसम्म कुनै खबर नआएपछि आफन्तको सल्लाहमा ४ वर्षअगाडि श्रीमान्‌को अन्तिम संस्कार गरेको उनले सुनाइन् । सहयोगका नाममा सरकारबाट उनले केही पाएकी छैनन् । ‘परिवारमा एकजनालाई रोजगारीको व्यवस्था गरिदिए सहज हुने थियो,’ उनी भन्छिन् । बुवा बेपत्ता हुँदा ३ वर्षका उनका छोरा अहिले २५ वर्षका छन् ।कञ्चनपुरकी लक्ष्मीदेवीले भने छोरी परलोटीको बाटो कुरेको २३ वर्ष कट्यो । ०५८ फागुन १३ गते विद्यालय गएकी परलोटी त्यसपछि घर फर्किइनन् । १५ वर्षकी उनी सधैंजसो त्यो दिन पनि बिहानै विद्यालय गइन् । साँझसम्म नफर्किएपछि अभिभावकले खोजी सुरु गरे । छोरी त फेला परिनन् तर परिवारले उनको अपहरण भएको जानकारी भने पाए । अपहरण भएको तेस्रो दिन फागुन १६ गते जिल्ला प्रशासन कार्यालय कञ्चनपुरमा खोजीको अपिल गर्दै अभिभावक पुगे । तर, केही पत्ता लागेन । त्यसयता राष्ट्रिय मानव अधिकार आयोग, माइती नेपाल, इन्सेक, कारागार र हेडक्वाटरसम्म पुग्दा पनि परलोटी फेला नपरेको लक्ष्मीको पीडा छ ।‘बिहान राम्रैसँग स्कुल गएकी छोरीलाई स्कुलबाटै अपहरण गरेर लगे । त्यसपछि खोजीनिती गर्दा आर्मीको ब्यारेकमा छ भन्ने थाहा पायौं । त्यहाँ हामीलाई जान दिइएन,’ उनी भन्छिन्, ‘कति दिनसम्म त यतै छ भन्थे, पछि कता लगे थाहै भएन ।’ २३ वर्षपछि पनि लक्ष्मीलाई त्यो दिनले पोलिरहन्छ ।छोरी फर्किन्छे कि भन्ने आस उनले अझै मारेकी छैनन् । ‘मलाई मेरी छोरी बितेको छ जस्तो लाग्दैन । कतिबेला टुप्लुक्क आउँछे अनि आमा भनेर बोलाउँछे जस्तो लाग्छ,’ लक्ष्मीले रुँदै भनिन् । छोरीको अवस्थाबारे पटकपटक सरकारसँग आग्रह गर्दा पनि आश्वासन मात्रै पाएको उनको गुनासो छ । सरकारबाट उनले अहिलेसम्म २ लाख क्षतिपूर्तीबाहेक अरु केही पाएकी छैनन् । आफूलाई राहत नभई छोरी चाहिएको लक्ष्मी बताउँछिन् ।फूलमती, कृष्णी र लक्ष्मी प्रतिनिधि पात्र मात्रै हुन् । राज्य पक्ष र तत्कालीन माओवादीबीच भएको सशस्त्र द्वन्द्वमा मारिएका, बेपत्ता परेका र अंगभंग भएका सबै परिवारको अवस्था लगभग उस्तै छ । ०७१ सालको माघमा सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोग गठन भए । तर जुन उद्देश्यका साथ आयोग बने राज्यले त्यो पूरा गर्न सकेनन् ।अनौपचारिक क्षेत्र सेवा केन्द्र इन्सेकका सुदूरपश्चिम प्रदेश प्रमुख खडकराज जोशी द्वन्द्वपीडितका लागि आयोगले कुनै पनि काम गर्न नसकेको बताउँछन् । ‘आयोगले इमानदारीसाथ काम गरेन । जसका लागि गठन भए, तिनै द्वन्द्वपीडित यिनका विरुद्धमा आवाज उठाउँछन्,’ जोशी शंका व्यक्त गर्छन्, 'यी आयोगले वास्तविक पीडितका लागि काम गर्लान् भन्ने पनि आस छैन ।'इन्सेकको तथ्यांकअनुसार सशस्त्र द्वन्द्वबाट सुदूरपश्चिममा १ हजार ६ सय ८२ जना प्रभावित भएका छन् । जसमध्ये १ हजार ५ सय ५८ जनाले ज्यान गुमाएका छन् भने ५९ जना बेपत्ता पारिएका छन् । यस्तै, ६५ जना अपांग भएका छन् । प्रभावितहरुमा १ हजार ४ सय ७३ पुरुष र २ सय ९ जना महिला छन् ।द्वन्द्वमा हिंसा र यौन हिंसामा परेका महिलालाई सरकारले अभिभावकत्व प्रदान गर्नुपर्नेमा उनीहरु लक्षित काम गर्न नसकेको राष्ट्रिय द्वन्द्वपीडित महिला सञ्जाल कैलालीकी अध्यक्ष कृति चौधरी बताउँछिन् । ‘द्वन्द्वपीडत महिला अहिले पनि त्यो घटनाबाट माथि उठ्न सकेका छैनन्,’ उनी भन्छिन, ‘अझ यौन हिंसामा परेका महिला त गम्भीर स्वास्थ्य समस्या र मानसिक समस्या भोगिरहेका छन् ।’उनका अनुसार द्वन्द्वमा यौन हिंसामा परेको थाहा पाएपछि पीडित महिलाहरु परिवारबाट पनि हिंसा भोगिरहेका छन् । सरकार द्वन्द्वपीडतका समस्या र मुद्दाबाट पन्छिन नमिल्ने उनी बताउँछिन् ।"
१२ देशका नागरिकलाई अमेरिका प्रवेशमा पूर्ण रोक,"अमेरिका — अमेरिकाले विभिन्न १२ देशका नागरिकहरुलाई प्रवेशमा पूर्ण रोक लगाउने भएको छ । व्हाइट आउसका अनुसार ट्रम्पले ट्राभल प्रतिबन्धसम्बन्धी एक आदेशमा हस्ताक्षर गरेका छन् ।अमेरिकी राष्ट्रपति डोनाल्ड ट्रम्पले राष्ट्रिय सुरक्षामा जोखिमको कारण देखाउँदै ति १२ देशका नागरिकलाई प्रवेशमा पूर्ण प्रतिबन्ध लगाउने र अन्य सात देशका नागरिकलाई प्रवेशमा उच्च कडाइ गर्ने घोषणा जारी गरेको अन्तर्राष्ट्रिय सञ्चारमाध्यमले जनाएका छन् ।अमेरिका यात्राका लागि प्रतिबन्ध लगाइएका देशहरुमा अफगानिस्तान, म्यान्मार, चाद, रिपब्लिक अफ कंगो, इक्वेटोरियल गिनी, इरिट्रिया, हाइटी, लिभिया, सोमालिया, सुडान र यमन रहेको अन्तर्राष्ट्रिय समाचार संस्था बीबीसीले जनाएको छ ।यसबाहेक सात देश अरु पनि छन् जहाँका नागरिकमा आंशिक रुपमा यात्राका लागि प्रतिबन्ध लगाइएको छ । आंशिक प्रतबन्ध लागेका देशहरुमा बुरुन्डी, क्युबा, लाओस, सिएरा लियोन, टोगो, तुर्कमेनिस्तान र भेनेजुएला रहेका छन् ।‘खतरनाक विदेशी तत्व’बाट अमेरिकालाई बचाउन यो प्रतिबन्ध लगाइएको अमेरिकाले जनाउको छ । यि १९ देशहरुमाथिको यात्रा प्रतिबन्ध र कडाइ आगामी सोमबार लागु हुनेछ । यसबारे ह्वाइट हाउसले पनि एक्समा ट्रम्पको भनाइ जारी गरेको छ ।यो प्रतिबन्ध यही जुन ९ देखि लागू हुनेछ । ट्रम्पका तर्फबाट यस्तो घोषणा भएको यो दोस्रो पटक हो । यसअघि आफ्नो पहिलो कार्यकालमा ट्रम्पले सन् २०१७ मा यस्तै प्रकारको आदेशमा हस्ताक्षर गरेका थिए ।‘हालै कोलोराडोमाथिको आतंकवादी हमलाको घटनापछि राम्ररी सुरक्षा जाँच नगरेर तथा अस्थायी भिसा पाएकाहरु गैरकानुनी रुपमा लामो समय बस्ने विदेशी नागरिकहरुको प्रवेशले अमेरिकामा उच्च सुरक्षा जोखिम देखिएको छ, त्यो हामी चाहदैनौं,’ ट्रम्पले ह्वाइट हाउसले एक्समा जारी गरेको भिडियोमा भनेका छन् ।"
टेस्लाले भारतमा कारखाना नखोल्ने,"काठमाडौँ — कुनै समय भारतीय बजार प्रवेश गर्न आतुर रहेको अमेरिकी कम्पनी टेस्ला अब त्यसमा इच्छुक नरहेको खुल्न आएको छ । भारतको महाराष्ट्रमा टेस्लाले कारखाना खोल्ने चर्चा चलिरहेका बेला त्यसो नहुने तय भएको छ । अर्बपति इलन मस्कको इलेक्ट्रिक गाडी (ईभी) निर्माता, टेस्लाले भारतमा उत्पादन कारखाना नखोल्ने भारतका  उद्योगमन्त्रीले पुष्टि गरेका हुन् ।गत वर्ष मात्रै भारतले विश्वभरका ईभी कम्पनीहरूलाई लक्षित गर्दै विभिन्न प्रोत्साहन योजना घोषणा गरेको थियो । अहिले ईभी निर्माण प्रवर्द्धनका लागि विस्तृत निर्देशिका सार्वजनिक गरेको छ ।मन्त्री एचडी कुमारस्वामीका अनुसार टेस्लाले भारतमा दुई वटा शोरुम खोल्ने र यसको रिटेल उपस्थिति रहने बताएका छन् । टेस्लाको जोड उत्पादन कारखाना नभई भारतमा गाडी निर्यातमै रहेको देखिन्छ । शोरुमका लागि स्थान पहिल्याउनेदेखि टेस्लाले २५ भन्दा धेरै पदहरूमा रोजगारीका लागि आह्वानसमेत गरेको टाइम्स अफ इन्डियाले जनाएको छ ।‘मर्सिडिज बेन्ज, स्कोडा–भोल्क्सवागन, हुन्डाई र कियाजस्ता कम्पनीहरूले भारतमा ईभी उत्पादनमा चासो देखाएका छन् तर टेस्लाबाट भने हामीले कुनै अपेक्षा गरेका छैनौं,’ कुमारस्वामीले पत्रकार सम्मेलनमा भनेका छन्, ‘टेस्ला भारतमा उत्पादन गर्न इच्छुक छैन ।’ अर्का एक अधिकारीले प्रेस ट्रस्ट अफ इन्डियालाई बताएअनुसार टेस्लाका प्रतिनिधिले भारतसँग पहिलो चरणको छलफलमा भाग लिए पनि दोस्रो र तेस्रो चरणमा सहभागी भएनन् ।टेस्लाले भारतमा कारखाना खोल्नु अमेरिकाका लागि ‘अन्यायपूर्ण’ हुने अमेरिकाका राष्ट्रपति डोनाल्ड ट्रम्पले गत फेब्रुअरीमा बताएका थिए । त्यो बेला अति निकट सम्बन्ध भएका ट्रम्प र मस्कबीच अहिले दूरी बढेको छ । टेस्लाले विगतमा भने भारतीय बजार प्रवेश गर्न धेरै पटक प्रयास गरेको थियो । सन् २०२३ मा मस्कले भारतमा लगानी गर्न आफूले सही समय पर्खिरहेको प्रतिक्रियासमेत दिएका थिए ।अहिले भने टेस्लाको योजना भारतमा गाडी निर्यात गर्नेमा मात्रै सीमित रहेको रोयटर्सले जनाएको छ । ईभी उत्पादनमा लगानी गर्ने प्रतिबद्धता जनाउने विदेशी अटो निर्माताहरूका लागि भारतले आयात शुल्क उल्लेखनीय रूपमा घटाउने घोषणा गर्नुको मुख्य उद्देश्य मूलतः टेस्लालाई नै आकर्षित गर्नु रहेको रोयटर्सको विश्लेषण छ । तथापि, टेस्लाका सीईओ मस्कले गत वर्ष नै भारतमा लगानी गर्ने योजना स्थगित गरिदिएका थिए । उनले भारतमा आयातित गाडीहरूमा लाग्ने उच्च शुल्कप्रति पटक–पटक असन्तुष्टि जनाउँदै आएका छन् ।फक्सवागन इन्डियाले पनि आफूहरू भारतको ईभीसम्बन्धी नयाँ नीतिलाई नजिकबाट हेरिरहेको र त्यसको प्रभावको मूल्यांकन गर्ने प्रतिक्रिया दिएको छ । भारतमा ईभी गाडीको बिक्रीमा टाटा मोटर्स अग्रस्थानमा छ । सन् २०२४ मा जम्मा ४३ लाख कार बिक्री भएकोमा जम्मा २.५ प्रतिशत मात्रै ईभी थिए । सरकारले यो प्रतिशत सन् २०३० सम्ममा ३० प्रतिशत पुर्‍याउने लक्ष्य राखेको छ ।ट्रम्पको ट्याक्स र खर्चसम्बन्धी विधयेकमाथि मस्कको आलोचनाअर्बपति एलन मस्कले अमेरिकी राष्ट्रपति डोनाल्ड ट्रम्पको ट्याक्स र खर्च सम्बन्धित बिललाई लिएर कडा आलोचना गरेका छन् । साथै उनले यसलाई ‘घिनलाग्दो’ कदमका रूपमा टिप्पणी गरेका छन् ।यो कानुन हाउस अफ रिप्रेजेन्टेटिभ्स (अमेरिकी संसद्को तल्लो सदन) मा पास गरिएको थियो । यस कानुनमा कैयौं ट्रिलियन डलरको ट्याक्समा छुट, रक्षा खर्चमा बढोत्तरी र अमेरिकी सरकारलाई धेरैभन्दा धेरै ऋण लिने अनुमति पनि समावेश छन् ।मस्कले आफ्नो सामाजिक सञ्जाल एक्समा मंगलबार लेखेका छन्, ‘जो मानिसले यसका लागि भोट दिए । उनीहरूलाई लज्जा आउनुपर्ने हो ।’ टेक अर्बपति मस्क डिपार्टमेन्ट अफ गभर्नमेन्ट एफिसिएन्सी (डीओजीआई) अर्थात् खर्च कटौती विभागमा १२९ दिनसम्म काम गरेपछि पछिल्लो साता अचानक प्रशासनबाट अलग भएका थिए । यो टिप्पणी सरकार छाडेपछि ट्रम्पसँग एलन मस्कको पहिलो सार्वजनिक असहमति देखिएको हो । यसअघि उनले यो योजनालाई निराशाजनक बताएका थिए ।मंगलबार एक्समा एकपछि अर्को पोस्ट गर्दै मस्कले भनेका छन्, ‘यसले अमेरिकाको बजेट घाटालाई बढाएर २ दशमलव ५ ट्रिलियन डलर पुर्‍याउनेछ । र, अमेरिकी नागरिकका लागि असराहनीय ऋणको बोझ बढाउनेछ ।’"
"आईपीएलको विजय जुलुसमा भागदौड : कम्तीमा १० को मृत्यु, १५ घाइते","काठमाडौँ — आईपीएल विजेता टिम रोयल च्यालेन्जर्स बैंगलोर (आरसीबी) को विजय जुलुसमा भागदौड हुँदा कम्तीमा १० जनाको मृत्यु भएको छ । भारतीय संचारमाध्यमले मृत्युको संख्या यो भन्दा बढ्न सक्ने भनेका छन् ।इन्डियन एक्सप्रेसले भागदौडमा १५ घाइते भएको र तीन जनाको अवस्था गम्भीर रहेको लेखेको छ । बेंगलुरुको एम चिन्नास्वामी स्टेडियमन नजिकै भएको विजय जुलुसमा यस्तो घटना भएको हो । कर्नाटकका मुख्यमन्त्री सिद्धारमैया घाइतेलाई भेट्न अस्पताल जाने तयारीमा छिन् ।विजेता टिम तोकिएको समयभन्दा केही ढिला गरेर चिन्नास्वामी स्टेडियममा पुगेको थियो । टोली पुग्नासाथ भीडले आरसीबी, आरसीबी र कोहली, कोहली भनेर नारा लगाएका थिए । विराटले समर्थकहरुतिर हेर्दै ट्रफीलाई चुमेका थिए ।"
भारतमा अर्का युट्युबर पक्राउ,"काठमाडौँ — पाकिस्तानी जासुसी सञ्जाल र आतंकवादी समुहहरुमा संलग्नता रहेको शंकामा भारतमा अर्का युट्युबर पक्राउ परेका छन् । भारतिय संचारमाध्यमले पञ्जावस्थित मह्लान गाउँका वासिन्दा युट्युबर जस्बिर सिंहलाई प्रहरीले मंगलबार पक्राउ गरेको जनाएका छन् ।करिब तीन साता अघि हरियाणाकी युट्युबर ज्योती मलहोत्रा पनि पाकिस्तानी इन्टेलिजेन्स एजेन्सीहरु लागि जासुसी गतिविधिमा संलग्न रहेको आरोपमा पक्राउ गरिएको थियो । उनी हाल हिरासतमा छिन् । ‘जान महल’नामको युट्युब च्यानल सञ्चालन गर्दै आएका सिंहलाई पञ्जावको बिशेष अपरेसन सेलले मोहलीस्थित घरबाट पक्राउ गरेको प्रहरी अधिकारीहरुलाई उद्धृत गर्दै इन्डियन एक्स्प्रेसले लेखेको छ । उनीमाथी पाकिस्तानी नागरिक डेनिश भनेर चिनिने एह्सन उर रहिम र पाकिस्तानी आतंकवादी जासी सञ्जालका शाकिर भनेर चिनिने जुत्त रन्धवासंग सम्पर्क रहेको आरोप छ । डेनिश भने नयाँ दिल्लीमा पाकिस्तानको तर्फबाट उच्च आयोगका अधिकारी समेत थिए, उनलाई पनि जासुसी सञ्जालको संलग्नतामा यस अघि नै निस्कासित गरिएको छ ।पञ्जाबका प्रहरी महानिर्देशक गौरव यादवले बुधबार एक्स (पहिलेको ट्विटर) मा पोस्ट गर्दै सिंहसंग जोडिएको महत्वपुर्ण जासुसी सञ्जाल पत्ता लागेको बताएका हिन्दुस्तान टाइम्सले उल्लेख गरेको छ । डेनिशकै निम्तोमा सिंहले नयाँ दिल्लीस्थित पाकिस्तानी राष्ट्रिय दिवसमा सहभागी भएर पाकिस्तानी सैनिक अधिकारीहरु तथा भ्लगरहरुले भेट गरेको, सन् २०२०, २०२१ र २०२४ मा पाकिस्तान गएको, उसका विधुतिय उपकरणहरुमा थुप्रै पाकिस्तानी नम्बरहरु रहेको पाइएको प्रहरीले बताएका छन् । विस्तृत अनुसन्धानका लागि फोरेन्सिक जाँचहरु भैरहेका छन् ।"
"दक्षिण कोरियाको राष्ट्रपतिमा जे–म्यूङ निर्वाचित, उत्तर कोरियासँगको ‘घाउ निको पार्ने’ प्रतिबद्धता","सियोल — दक्षिण कोरियाका नवनियुक्त राष्ट्रपति ली जे–म्युङले आणविक शक्ति सम्पन्न उत्तर कोरियासँग सम्पर्क गरेर ‘घाउ निको पार्ने’ प्रतिबद्धता व्यक्त गरेका छन् । दक्षिण कोरियाका नयाँ मध्यमार्गी वामपन्थी नेताले ‘बढ्दो संरक्षणवाद र आपूर्ति शृङ्खलाको पुनर्संरचना’ ले एशियाको निर्यातमा निर्भर चौथो ठूलो अर्थतन्त्रका लागि अस्तित्वको खतरा उत्पन्न गरेको चेतावनी पनि दिएका छन् ।मध्यावधि निर्वाचनमा लीले पूर्व राष्ट्रपति युन सुक योलको पूर्व पार्टी कन्जरभेटिभ पार्टीका नेता किम मुन–सोलाई पराजित गर्दै विजयी भएका छन् । निर्वाचनमा लीले ४९.४ प्रतिशत मत प्राप्त गरेका छन् भने उनका निकटतम प्रतिस्पर्धी किमले ४१.२ प्रतिशत मत प्राप्त गरेका छन् ।किमले पार्टीमा आन्तरिक कलह र तेस्रो पक्षका उम्मेदवारले दक्षिणपन्थी मत विभाजन गरेका कारण आफ्नो पराजय भएको बताएका छन् । निर्वाचित भएलगत्तै लीले दक्षिण कोरियाका शीर्ष सैन्य कमाण्डरसँग कुरा गरी बुधबार औपचारिक रूपमा देशको सशस्त्र बलको सञ्चालन नेतृत्व ग्रहण गरेका छन् । उनले प्योङयाङको उक्साहटविरूद्ध ‘तत्परता’ कायम राख्न पनि शीर्ष सैन्य कमाण्डरलाई आग्रह गरे ।उनले भने, ‘हामी विभाजन र युद्धको घाउ निको पार्नेछौं र शान्ति र समृद्धिको भविष्य स्थापित गर्नेछौं । जतिसुकै मूल्यमा पनि युद्धभन्दा शान्ति राम्रो हो ।’ उनले उत्तर कोरियाली प्रायद्वीपमा शान्ति स्थापनाका लागि सञ्चार माध्यम खोल्ने र वार्ता र सहकार्यलाई अगाडि बढाउने क्रममा उत्तर कोरियाको आणविक र सैन्य उक्साहटलाई रोक्ने बताए ।अमेरिकाले दक्षिण कोरियाको महत्त्वपूर्ण स्टील र आल्मुनियम निर्यातमा ५० प्रतिशत कर लगाउने तयारी गरिरहेका समय करको घोषणा गर्नुभन्दा केही घण्टाअघि लीले पदभार ग्रहण गरेका छन् । ‘बढ्दो संरक्षणवाद र आपूर्ति शृङ्खलाको पुनर्संरचनाजस्ता विश्व व्यवस्थामा भएका तीव्र परिवर्तनले हाम्रो अस्तित्वमाथि नै खतरा उत्पन्न गरेको छ,’ लीले भने।दक्षिण कोरियाको स्टक बजार र मुद्राले चुनावको नतिजाप्रति सकारात्मक प्रतिक्रिया देखाएको छ । बुधबार मुख्य स्टक बजार कोस्पी र कोरियाली मुद्राको मूल्यमा उच्च वृद्धि देखिएको छ ।महत्त्वपूर्ण प्रस्थानकोरिया इन्स्टिच्युट फर नेसनल युनिफिकेसनका वरिष्ठ विश्लेषक होङ मिनले उत्तर कोरियाबारे लीको टिप्पणी उनका पूर्ववर्ती युनको टिप्पणीभन्दा ‘महत्त्वपूर्ण प्रस्थान’ भएको बताएका छन् । होङले एएफपीसँग भने, ‘यसले वार्ताको माध्यमबाट असहमति समाधान गर्ने उहाँको इच्छालाई सङ्केत गर्छ ।’ प्योङयाङले कस्तो प्रतिक्रिया जनाउँछ त्यो हेर्न बाँकी नै छ, तर लीले उत्तर कोरियाप्रति फरक दृष्टिकोण देखाएको उनको भनाइ छ ।युनले नागरिक शासनलाई निलम्बन गर्ने प्रयास गरेको रात सशस्त्र सेना तैनाथ गरेक स्थान नेसनल एसेम्ब्ली (प्रतिनिधि सभा) मा लीले एक सामान्य उद्घाटन समारोह आयोजना गरेका छन् । नियमित रूपमा निर्धारित निर्वाचनपछि आयोजना हुने ठूला सभा वा कार्यक्रमहरूको विपरीत बुधबारको उद्धघाटन समारोहमा अतिथिहरूको पातलो उपस्थित भएको थियो ।राष्ट्रपति पद तथा गोपनीयताको शपथपछि उनले कार्यालय राष्ट्रपतिको चिफ अफ स्टाफ, प्रधानमन्त्री र नेसनल इन्टेलिजेन्स सर्भिसको निर्देशकको रूपमा कसलाई नियुक्त गर्ने भन्ने विषयमा केन्द्रित रहेर निकटस्थहरूसँग छलफल गर्नेछन् । यस दिनको अन्त्यमा विश्वका नेताहरूबाट बधाई फोन कलहरूको हुलहुज्जत हुने अपेक्षा गरिएको छ, जसमा ट्रम्प लाइनमा पहिलो हुने सम्भावना छ । उनको निर्वाचनप्रति खुशी व्यक्त गर्दै चिनियाँ राष्ट्रपति सी जिनपिङ र अमेरिकी विदेशमन्त्री मार्को रूबियाले बधाइ ज्ञापन गरेका छन् ।ट्रम्पका उच्च कूटनीतिज्ञ मार्को रुबियोले ‘साझा मूल्य मान्यता र गहिरो आर्थिक सम्बन्ध’लाई उद्धृत गर्दै एक वक्तव्यमा सियोलसँग वासिङ्टनको गठबन्धन ‘मजबूत’ रहेको बताएका छन् । लीको दलले पहिले नै संसदीय बहुमत प्राप्त गरिसकेको छ यसको अर्थ उनी आफ्नो विधायिकी एजेन्डा पूरा गर्न आगामी तीन वर्षका लागि सुरक्षित र सक्षम हुनेछन् ।"
भारतको पूर्वोत्तर राज्यहरुमा बाढी पहिरोमा परेर मृत्यु हुनेको संख्या ४४ पुग्यो,"काठमाडौँ — भारतको पूर्वोत्तर राज्यहरुमा लगातार वर्षापछिको बाढी पहिरोमा परेर मृत्यु हुनेको संख्या ४४ जना पुगेको भारतीय सञ्चारमाध्यमहरुले जनाएका छन् ।गत बिहीबार यताको भारी वर्षापछिको विपद्‌मा परेर आसाममा १७ जना, अरुणाचल प्रदेशमा १२ जना, मेघालयमा ६ जना, मिजोराममा ५ जना, त्रिपुरामा २ जना र नागाल्याण्ड र मनिपुरमा एक/एक जनाको मृत्यु भएको सरकारी अधिकारीहरुलाई उद्धृत गर्दै एनडिटिभीले लेखेको छ ।यसैगरी सिक्किममा आइतबार साँझ सैनिक क्याम्प नै बगाउँदा तीन सैनिकको कृत्यु भएको थियो भने बेपत्ता भएका अन्य ६ सैनिक अझै फेला परेका छैनन् ।बाढी पहिरोले गर्दा सबैभन्दा बढी आसाममा क्षति पुगेको छ । आसामको विपद् व्यवस्थापन प्राधिकरणका अनुसार यहाँका २१ जिल्लाका एक हजार ५ सय ६ गाउँका ६ लाख ३३ हजार भन्दा बढी जनसंख्या प्रभावित छन् ।१४ हजार ७३९ हेक्टरको खेतीयोग्य जमिनमा क्षति पुगेको छ । सबैभन्दा बढी श्रीभुमी जिल्ला प्रभवित छ र यहाँको २ लाख ३१ हजार ५३६ जनसंख्या प्रभावित भएको डेक्कनहेराल्डले लेखेको छ । बाढी पहिरो प्रभावितहरुमध्ये ३९ हजार ७४६ जनालाई विभिन्न अस्थायी शिविरहरुमा आश्रय दिइएको छ ।"
रुस–क्राइमिया जोड्ने केर्च पुलमा विस्फोट,काठमाडौँ — रुसलाई क्राइमियासँग रेल तथा सडक मार्गबाट जोड्ने केर्च पुलमा विस्फोट भएको छ । मस्कोको सेनाका लागि अत्यावश्यक आपूर्ति मार्ग बनेको यो पुलमा भएको यो तेस्रो विस्फोट हो । पानीमुनि राखिएका विस्फोटक पदार्थहरु पड्काएर पुलमा क्षति पुर्‍याइएको सीएनएनले उल्लेख गरेको छ ।पछिल्ला महिनाहरूमा रुसले युक्रेनमाथि आक्रमण गर्नका लागि क्राइमियाको बाटो सैन्य हतियार ओसार्दै आएको थियो । युक्रेनी सुरक्षा सेवा (एसबीयू)ले टेलिग्राममा पुलका पिलरहरुमा म‌ंगलबार बिहान ४:४४ मा विस्फोट गराएको उल्लेख गरेको छ ।सीएनएनले पानीमुनि रहेका पिलरमा ११ सय किलो विस्फोटक पदार्थ प्रयोग गरिएको बताएको छ । विस्फोटबाट पुलमा कति क्षति पुग्यो भन्ने यकिन विवरण बाहिर नआए पनि म‌ंगलबार बिहान पुलमा यातायात रोकिएको थियो । तर साँझ पुन: सञ्चालनमा आएको छ ।सन् २०१४ मा क्राइमिया कब्जा गरेपछि रुसले यो पुल बनाउन सुरु गरेको थियो । जसको उद्घाटन रुसी राष्ट्रपति भ्लादिमिर पुटिनले सन् २०१८ मा गरेका थिए । करिब ३.७ अर्ब डलरमा बनेको यही पुलबाट रुसले युक्रेनविरुद्द लडिरहेका सेनाका निम्ती सैन्य सामाग्री र खाद्दन्न पठाइरहेको छ ।यो पुल ध्वस्त पार्न सके रुसी सेनाका निम्ती अत्यावश्यक सामाग्री आपूर्ति सेवा प्रभावित हुने युक्रेनी पक्षको दाबी छ ।
जी-सेभेन शिखर सम्मेलनमा क्यानडाले भारतलाई निमन्त्रणा दिएन,"काठमाडौँ — आउँदो जी-सेभेन शिखर सम्मेलनमा क्यानडाले भारतीय प्रधानमन्त्री नरेन्द्र मोदीलाई आमन्त्रित विशिष्ट नेताहरूको सूचिबाट बाहिर राखेपछि विश्व कूटनीतिक क्षेत्र तरंगित बनेको छ । शक्तिशाली लोकतान्त्रिक देशहरूको उच्चस्तरीय भेलामा सन् २०१९ यता पहिलोपटक भारतलाई बाहिर राख्न लागिएको हो । क्यानडाको अल्बर्टामा जुन १५ देखि १७ सम्म यो सम्मेलन हुँदै छ ।कतिपय सञ्चार माध्यमका अनुसार भारतले भित्री रूपमा निम्तोको लागि दबाब दिँदै आएको छ । तर, हार्दिक सिंह निज्जरको हत्या प्रकरणपछि अझैसम्म सम्हालिन नसकेको दिल्ली-ओटावा सम्बन्धका बीच क्यानडाले निम्तो नदिने निर्णय गरेको विश्लेषण भइरहेको छ । द न्यूयोर्क टाइम्सले भारतलाई सम्मेलनबाट बहिष्कार गरिनु ‘दुर्लभ कूटनीतिक तिरस्कार’ का रूपमा उल्लेख गरेको छ ।यसलाई दुवै देशबीच चर्किँदै गएको तनावको प्रत्यक्ष नतिजा मानिएको छ । सन् २०२३ मा क्यानडाका प्रधानमन्त्री जस्टिन ट्रुडोले भारतको गुप्तचर निकायले निज्जरको हत्या गराएको आरोप लगाएका थिए । निज्जर खालिस्तान समर्थक क्यानडाली नागरिक थिए । भारतले त्यस आरोपलाई अस्वीकार गरेको थियो । त्यसयता दुई देशबीच कूटनीतिक तनाव उत्पन्न भएर दूतावासका कर्मचारीहरू निकाला गर्नेदेखि भिसा सेवा स्थगनजस्ता घटना भए ।भारतको विदेश मन्त्रालयले ‘कुनै औपचारिक निमन्त्रणा प्राप्त नभएको’ जनाएको छ । दक्षिण अफ्रिका, अस्ट्रेलिया र युक्रेनजस्ता देशहरूलाई निमन्त्रणा दिइसकिएको सन्दर्भमा सम्मेलनमा भारतको अनुपस्थिति अर्थपूर्ण देखिने अन्तर्राष्ट्रिय सञ्चारमाध्यमले उल्लेख गरेका छ ।विगतमा यस्ता विश्वस्तरीय मञ्चहरूमा नियमित र आकर्षणका रूपमा उपस्थित हुने मोदी, यसपटक अनुपस्थित रहनु भारतको विश्व छविमा गम्भीर धक्का मानिएको छ । कांग्रेस नेता जयराम रमेशले ६ वर्षपछि पहिलोपटक ‘विश्वगुरु’ भनिने व्यक्ति जी-सेभन मञ्चमा उपस्थित नहुने बताएका छन् । ‘जस्तोसुकै व्याख्या दिइए पनि भारतका लागि यो अर्काे ठूलो कूटनीतिक असफलता हो,’ रमेशले एक्समा पोस्ट गरेका छन्, ‘यसअघि भारत-पाकिस्तान तनाव समाधानमा अमेरिकी मध्यस्थता स्वीकार गर्नु भारतको नीति विरुद्ध थियो ।’भारत-पाकिस्तान द्वन्द्व समाधानमा अमेरिकाको मध्यस्थता स्वीकार गर्दै तटस्थ स्थलमा वार्ताको प्रस्तावसमेत मान्न तयार हुनुलाई रमेशले मोदी सरकारको अघिल्लो कूटनीतिक असफलताका रूपमा अर्थ्याएका छन् ।"
ट्रम्पको ट्याक्स खर्चसम्बन्धी बिललाई ‘घिनलाग्दो’ भएको मस्कको टिप्पणी,"काठमाडौँ — अर्बपति एलन मस्कले अमेरिकी राष्ट्रपति डोनाल्ड ट्रम्पको ट्याक्स र खर्चसम्बन्धीको बिललाई लिएर कडा आलोचना गरेका छन् । साथै उनले यसलाई ‘घिनलाग्दो’ कदमका रुपमा टिप्पणी गरेका छन् ।यो कानुन हाउस अफ रिप्रेजेन्टेटिभ्स (अमेरिकी संसदको तल्लो सदन)मा पास गरिएको थियो । यस कानुनमा कैयौं ट्रिलियन डलरको ट्याक्समा छुट, रक्षा खर्चमा बढोत्तरी र अमेरिकी सरकारलाई धेरैभन्दा धेरै ऋण लिने अनुमति पनि समावेश छन् ।मस्कले आफ्नो सामाजिक सञ्जाल एक्समा मंगलबार लेखेका छन्, ‘जो मानिसले यसका लागि भोट दिए । उनीहरुलाई लज्जा आउनुपर्ने हो ।’ टेक अर्बपति मस्क डिपार्टमेन्ट अफ गभर्नमेन्ट एफिशिएन्सी (डीओजीआई) अर्थात खर्च कटौती विभागमा १२९ दिनसम्म काम गरेपछि पछिल्लो साता अचानक प्रशासनबाट अलग भएका थिए ।यो टिम्पणी सरकार छाडेपछि ट्रम्पसँग एलन मस्कको पहिलो सार्वजनिक असहमति देखिएको हो । यसअघि उनले यो योजनालाई निशाराजनक बताएका थिए ।मंगलबार एक्समा एकपछि अर्को पोस्ट गर्दै मस्कले भनेका छन्, ‘यसले अमेरिकाको बजेट घाटालाई बढाएर २ दशमलव ५ ट्रिलियन डलर पुर्‍याउनेछ । र अमेरिकी नागरिकका लागि असह्यनीय ऋणको बोझ बढाउनेछ ।’"
टेस्लाले भारतमा कारखाना नखोल्ने,"काठमाडौँ — कुनै समय भारतीय बजार प्रवेश गर्न आतुर रहेको अमेरिकी कम्पनी टेस्ला अब त्यसमा इच्छुक नरहेको खुल्न आएको छ । भारतको महाराष्ट्रमा टेस्लाले कारखाना खोल्ने चर्चा चलिरहेका बेला त्यसो नहुने तय भएको छ । अर्बपती इलन मस्कको इलेक्ट्रिक गाडी (ईभी) निर्माता, टेस्लाले भारतमा उत्पादन कारखाना नखोल्ने भारतकै भारी उद्योग मन्त्रीले पुष्टि गरेका हुन् ।गत वर्ष मात्रै भारतले विश्वभरका ईभी कम्पनीहरूलाई लक्षित गर्दै विभिन्न प्रोत्साहन योजना घोषणा गरेको थियो । अहिले ईभी निर्माण प्रवर्द्धनका लागि विस्तृत निर्देशिका सार्वजनिक गरेको छ । मन्त्री एचडी कुमारस्वामीका अनुसार टेस्लाले भारतमा दुईवटा शोरूम खोल्ने र यसको रिटेल उपस्थिति रहने बताएका छन् । टेस्लाको जोड उत्पादन कारखाना नभइ भारतमा गाडी निर्यातमै रहेको देखिन्छ । शोरुमका लागि स्थान पहिल्याउनेदेखि टेस्लाले २५ भन्दा धेरै पदहरूमा रोजगारीका लागि आह्वानसमेत गरेको टाइम्स अफ इन्डियाले जनाएको छ ।‘मर्सिडिज बेन्ज, स्कोडा-भोल्क्सवागन, हुन्डाई र कियाजस्ता कम्पनीहरूले भारतमा ईभी उत्पादनमा चासो देखाएका छन् तर टेस्लाबाट भने हामीले कुनै अपेक्षा गरेका छैनौँ,’ कुमारस्वामीले पत्रकार सम्मेलनमा भनेका छन्, ‘टेस्ला भारतमा उत्पादन गर्न इच्छुक छैन ।’ अर्का एक अधिकारीले प्रेस ट्रस्ट अफ इन्डियालाई बताएका अनुसार टेस्लाका प्रतिनिधिले भारतसँग पहिलो चरणको छलफलमा भाग लिए पनि दोस्रो र तेस्रो चरणमा सहभागी भएनन् ।टेस्लाले भारतमा कारखाना खोल्नु अमेरिकाका लागि ‘अन्यायपूर्ण’ हुने अमेरिकाका राष्ट्रपति डोनाल्ड ट्रम्पले गत फेब्रुअरिमा बताएका थिए । त्यो बेला अतिनिकट सम्बन्ध भएका ट्रम्प र मस्कबीच अहिले दूरी बढेको छ । टेस्लाले विगतमा भने भारतीय बजार प्रवेश गर्न धेरैपटक प्रयास गरेको थियो । सन् २०२३ मा मस्कले भारतमा लगानी गर्न आफूले सही समय पर्खिरहेको प्रतिकृयासमेत दिएका थिए ।अहिले भने टेस्लाको योजना भारतमा गाडी निर्यात गर्नेमा मात्रै सिमित रहेको रोयटर्सले जनाएको छ । ईभी उत्पादनमा लगानी गर्ने प्रतिबद्धता जनाउने विदेशी अटो निर्माताहरूका लागि भारतले आयात शुल्क उल्लेखनीय रूपमा घटाउने घोषणा गर्नुको मुख्य उदेश्य मूलतः टेस्लालाई नै आकर्षित गर्नु रहेको रोयटर्सको विश्लेषण छ । तथापी, टेस्लाका सीईओ मस्कले गत वर्ष नै भारतमा लगानी गर्ने योजना स्थगित गरिदिएका थिए । उनले भारतमा आयातित गाडीहरूमा लाग्ने उच्च शुल्कप्रति पटक-पटक असन्तुष्टि जनाउँदै आएका छन् ।स्कोडा अटो भोल्क्सवागन इन्डियाले पनि आफूहरू भारतको ईभीसम्बन्धी नयाँ नीतिलाई नजिकबाट हेरिरहेको र त्यसको प्रभावको मूल्यांकन गर्ने प्रतिकृया दिएको छ । भारतमा ईभी गाडीको विक्रीमा टाटा मोटर्स अग्रस्थानमा छ । सन् २०२४ मा जम्मा ४३ लाख कार बिक्री भएकोमा जम्मा २.५ प्रतिशत मात्रै ईभी थिए । सरकारले यो प्रतिशत सन् २०३० सम्ममा ३० प्रतिशत पुर्‍याउने लक्ष्य राखेको छ ।"
काे बन्लान् दक्षिण काेरियाका राष्ट्रपति ?,काठमाडौँ — दक्षिण कोरियामा भएको राष्ट्रपति निर्वाचनमा विपक्षी डेमोक्रेटिक पार्टीका ली जे–म्योंगले ५० प्रतिशत भन्दा धेरै मत पाउने एक्जिट पोलहरुले प्रक्षेपण गरेका छन् ।सत्तारुढ पिपल पावर पार्टीका किम मून–सू ले भने करिब ३९ प्रतिशत मतले पछी परेको प्रक्षेपण पनि गरिएको छ ।पूर्वराष्ट्रपति युन सुक योलको नागरिक शासन अवरुद्ध गर्दै मार्शल ल घोषणा गरेपछि सांसदहरूले महाभियोग लगाइएर पदबाट निलम्बन गरेका थिए । अलजजिराले देशभर मतगणना जारी रहेको र स्थानीय समय अनुसार मध्यराततिर ७० प्रतिशत मतगणना सकिँदा सम्म विजेता स्पष्ट हुने अपेक्षा गरिएको उल्लेख गरेको छ । यो निर्वाचनमा कुल मतदातामध्य ७९.४ ले मतदान गरेका छन् । जुन १९९७ यता भएका राष्ट्रपति निर्वाचनको सबैभन्दा उच्च सहभागिता हो।बीबीसीले नयाँ राष्ट्रपतिका सामु अमेरिकी भन्सार शुल्कप्रति चिन्तित व्यवसायीहरु र डोनाल्ड ट्रम्पजस्तो अनिश्चित सहयोगीसँग कसरी समन्वय गर्छन भन्ने चुनौती रहेको लेखेकाे छ ।
वरिष्ठ युक्रेनी अधिकारी किन पुगे अमेरिका ?,"काठमाडौँ — दोस्रो चरणको रुस–युक्रेन शान्ति वार्तालगत्तै वरिष्ठ युक्रेनी अधिकारीहरू अमेरिका पुगेका छन् । उनीहरुले अमेरिकी रक्षा र आर्थिक विषय हेर्ने सरकारी अधिकारी र राष्ट्रपति डोनाल्ड ट्रम्पको टोलीसँग भेट गर्ने कार्यक्रम तय भएको छ ।इस्तानबुलमा भएको पछिल्लो वार्तामा युद्धविराममा कुनै सहमति नभए पनि दुवै देश युद्धबन्दीहरु साटासाट गर्ने विषयमा सहमत भएका थिए ।तीन वर्षभन्दा बढी समयदेखि चलिरहेको युद्ध अन्त्य गर्ने प्रयासमा निकै कम प्रगति भएकाले ट्रम्प किभ र मस्कोसँग निराश देखिन्छन् । राष्ट्रपति भ्लोदिमिर जेलेन्स्कीका एक सहयोगी एन्ड्री यर्माकले सामाजिक सञ्जालमा अमेरिकासँग रक्षासम्बन्धी सहयोग, युद्धको स्थिति र रुसविरुद्धको प्रतिबन्धलाई बलियो बनाउने विषयमा कुरा गर्ने योजना बनाएको उल्लेख गरेका छन् ।युक्रेनी प्रतिनिधिले अपहरण गरिएका करिब ४०० युक्रेनी बालबालिकाको सूची रूसी पक्षलाई बुझाएका थिए । तर रूसी पक्षले तीमध्ये १० जना मात्र फर्काउने प्रयास गर्ने प्रतिबद्धता जनाएको छ । युक्रेनी टोलीले यस विषयमा पनि अमेरिकासँग कुरा गर्ने जनाएको छ ।"
परिवारै भ्रष्टाचारमा संलग्न रहेको आरोपपछि मंगोलियाका प्रधानमन्त्रीको राजीनामा,"काठमाडौँ — मंगोलियाका प्रधानमन्त्री लुभ्सान्नामस्राइन ओयुन एर्डेनले राजीनामा दिएका छन् । संसद्‌मा विश्वासको मत गुमाएपछि उनले राजीनामा दिएका हुन् । सन् २०२१ मा उनले सत्ता सम्हालेका थिए ।गत वर्षको चुनावमा ओयुन एर्डेनको मंगोलियन पिपुल्स पार्टी (एमपीपी) ले बहुमत ल्याउन नसकेपछि तीन दलको गठबन्धन सरकार बनेको थियो ।दुई सातायता राजधानी उलानबटारमा प्रधानमन्त्रीको परिवार भ्रष्टाचारमा संलग्न भएको भन्दै विरोध प्रदर्शन भएको थियो । यही प्रदर्शन बढ्दै गएको पृष्ठभूमिमा संसद्‍मा गोप्य मतदान भएको थियो । ६४ जनाको मत पाउनुपर्नेमा ओयुन एर्डेनले ४४ मत मात्र प्राप्त गरे । नयाँ प्रधानमन्त्री नियुक्त नभएसम्म उनी कार्यवाहक प्रधानमन्त्रीका रूपमा भने रहनेछन् ।प्रधानमन्त्रीका परिवारका सदस्यले सरकारी कोष दोहन गरेको र विलासी जीवनशैलीको आनन्द लिएको आरोप लाग्दै आएको छ । गत महिना एएफपीलाई दिएको एक बयानमा प्रधानमन्त्रीको कार्यालयले आरोपहरुको खण्डन गर्दै अस्वीकार गरेको थियो । चार वर्षभन्दा बढी प्रधानमन्त्री पदमा रहेका ओयुन एर्डेनले मतदानअघि संसद्‍मा बोल्दै अदृश्य स्वार्थ समूहले सरकार ढाल्न संगठित अभियान चलाएको आरोप लगाएका थिए ।सोमबार पनि सयौं युवाले सेतो प्लेकार्ड बोकेर संसद् भवनअघि नाराबाजी गरेका थिए । उनीहरुले नारा लगाएका थिए, 'राजीनामा त सजिलो हो ।' धेरैजसो प्रदर्शनकारीले आफूहरू जरा गाढिएको भ्रष्टाचार र सामाजिक अन्यायप्रति आक्रोश व्यक्त गर्न आएको बताएका छन् ।किन सुरु भयो मंगोलियामा प्रदर्शन ?बीबीसीका अनुसार प्रधानमन्त्री लुभ्सान्नामस्राइन ओयुन एर्डेनका छोराले विलासी जीवनशैली झल्काउने तस्बिर सामाजिक सञ्जालमा राखेपछि सर्वसाधारणमा असन्तुष्टि सुरु भएको थियो । भाइरल भएका तस्बिरमा प्रधानमन्त्रीका छोरा र उनकी प्रेमिकाले इन्गेजमेन्टको छुट्टी मनाइरहेको र त्यस क्रममा महँगा ब्याग 'सो अप' गरेको देखिन्छ । यही तस्बिर सार्वजनिक भएपछि सर्वसाधारणले उनीहरूको विलासी जीवनशैलीमाथि प्रश्न उठाउन सुरु गरेका थिए ।प्रधानमन्त्रीका छोराकी प्रेमिकाले सामाजिक सञ्जालमा पोस्ट गरेको तस्बिरको क्याप्सनमा लेखिएको छ, 'ह्याप्पी बर्थ डे टु मी ।' अर्को तस्बिरमा भने यो जोडीले स्विमिङ पुलमा चुम्बन गरिरहेको देखिन्छ ।बीबीसीले लेखेको छ, 'प्रर्दशनकारीले ओयुन एर्डेनका परिवारले कसरी विलासी जीवन धान्न सकेका छन् भनेर प्रश्न उठाएका थिए ।' अलजजिराले भने प्रधानमन्त्रीको परिवारको विलासी जीवनशैलीप्रति जनआक्रोश उकालो लाग्दै गएको लेखेको छ ।"
पाकिस्तानमा १७ वर्षीया टिकटकरको हत्या,काठमाडौँ — पाकिस्तानको राजधानी इस्लामाबादमा १७ वर्षीया टिकटकर सना युसुफको हत्या भएको छ । सोमबार इस्लामाबादस्थित घरमै गोली हानेर उनको हत्या गरिएको हो ।बीबीसीका अनुसार सोमबार साँझ एक अज्ञात व्यक्तिले गोली हानी सनाको हत्या गरेका हुन् । सनाकी आमाले प्रहरी स्टेसनमा दिएको उजुरीअनुसार उनको छातीमा दुईवटा गोली लागेको थियो । पाकिस्तानमा टिकटकरको हत्या भएको यो पहिलो घटना होइन ।यसअघि पाकिस्तानको पञ्जाबमा टिकटकर इकरा आजमको आफन्तले नै हत्या गरेको समाचार सार्वजनिक भएको थियो । सनाको स्थायी घर खैबर पख्तूनख्वा प्रान्तको चित्राल जिल्ला हो तर उनी केही समयदेखि परिवारसँग इस्लामाबादमै बस्दै आएकी थिइन् । टिकटकमा उनलाई ८१ हजारले पछ्याउँछन् । सोमबार मात्र उनले आफ्नो जन्मदिनको भिडियो इन्स्टाग्राममा सेयर गरेकी थिइन् ।
रुस-युक्रेन युद्धबन्दी साटासाट गर्न सहमत,"काठमाडौँ — इस्तानबुलमा जारी रुस- युक्रेन वार्तामा युद्धविराममा कुनै सहमति नभए पनि दुवै देश युद्धबन्दीहरु साटासाट गर्ने विषयमा सहमत भएका छन् ।गार्डियनले युक्रेनका राष्ट्रपति भ्लादिमिर जेलेन्स्कीले दुबै पक्षले १,०००/१,००० युद्धकैदीहरू साट्ने सहमति गरेको र थप २०० युद्धकैदीहरू साटासाट गर्ने सम्भावना रहेको उल्लेख गरेको छ । राष्ट्रपति जेलेन्स्कीले मारिएका सैनिकहरूको शव फिर्ता गर्ने विषयमा पनि सहमति भएको जनाएका छन्, तर यसका लागि सोचविचार गरेर आवश्यक तयारी गर्नुपर्ने उल्लेख गरेका छन् । अलजजिराले भने ६ हजार सैनिकहरुको शव फिर्ता गर्ने विषयमा समेत सहमति जुटेको बताएको छ । अन्तर्राष्ट्रिय सञ्चारमाध्यमले युक्रेनी प्रतिनिधिले करिब अपहरण गरिएका करिब ४०० युक्रेनी बालबालिकाहरूको सूची रूसी पक्षलाई बुझाएका थिए । तर रूसी पक्षले तीमध्ये १० जना मात्र फर्काउने प्रयास गर्ने प्रतिबद्धता जनाएको छ।यसअघि वार्तामा सहभागी युक्रेनी प्रतिनिधिले मस्कोमाथि विनाशर्त युद्धविरामको माग निरन्तर अस्वीकार गरिरहेको आरोप लगाएको थियो । यसपटकको वार्तामा भने कीभले प्रगति हासिल गर्नका लागि जुन महिनाको अन्त्यसम्म अर्को बैठक गर्न प्रस्ताव गरेको छ । प्रतिनिधिमण्डलले जनाएको छ ।युक्रेनले आर्कटिक र साइबेरियासहितका चारवटा एयरफिल्डमा रहेका ४१ रुसी सेनाका विमान ध्वस्त पारेको पृष्ठभूमिमा यो वार्ता भएको थियो । वार्तामा सहभागी नभएका जेलेन्स्की लिथुआनिया भ्रमणमा छन् । उनले त्यहाँ यदि रूसले युद्धविराममा सहमति नगरेमा कडा प्रतिबन्ध लगाउन आह्वान गरे।झन्डै ३ वर्षको द्वन्द्वपछि रुस र युक्रेनबीच 'फेस टु फेस' वार्ता सुरु भएको हो । तुर्कियेको राजधानी इस्तानबुलमा रुस र युक्रेनका अधिकारीहरू यसअघि एक चरण शान्ति वार्तामा बसिसकेका थिए ।"
इजरायली आक्रमणमा अस्ताइन् गाजाकी कान्छी इन्फ्लुएन्सर,"काठमाडौँ — शुक्रबार प्यालेस्टाइनस्थित गाजाको देर अल-बलाहमा भएका इजरायली हमलामा दर्जनौँ बालबालिकाको ज्यान गएको छ । उक्त हमलामा गाजाकी कान्छी अनलाइन इन्फ्लुएन्सर पनि मारिएकी छिन् ।गाजाका बालबालिकाको कथा भन्न र उनीहरूलाई सघाउने कामले चिनिएकी ११ वर्षीया यकिन हम्माद आफू बसीरहेको अस्थायी घरमा पुरिएको अवस्थामा भेटिएकी थिइन् । गाजाकी प्रभावशाली आवाज बनेकी यकिनका इन्स्टाग्राममा हाल १ लाख १७ हजारभन्दा बढी फलोअर थिए । उनको मृत्युले गाजाका बालबालिकाहरूले भोगिरहेको जोखिमलाई थप सतहमा ल्याइदिएको छ ।आफ्ना कथा सुनाउनुका साथै गाजाका टुहुरा बालबालिकालाई सघाउन र उनीहरूका लागि खानेकुरा, लुगा, फलफूल, खेलौना जुटाउने अभियानमा रहेकी यकिनले गाजाको जीवनबारे विभिन्न भिडियो बनाउने गर्थिन् । भिडियोहरूमा उनी कहिले शरणार्थी बालबालिकालाई आइसक्रिम बाँड्दै गरेको, भोकाएका परिवारलाई खाना, लुगाफाटा बाँड्दै गरेको देख्न सकिन्छ । अधिकांश समय उनी आफ्ना दाजु मोहम्मदसँगै हुन्थिन्, जो आफैँ पनि स्वयंसेवी कार्यमा लागेका छन् । तीन हप्ताअघिसम्म उनी एक शरणार्थी शिविरमा मुस्कुराउँदै आइसक्रिम बाँडिरहेको देखिएकी थिइन् ।उनको अन्तिम पोस्ट मे १६ मा आएको थियो । त्यसमा उनी दाजुसँग फलफूल बाँड्दै गरेको देखिन्छिन् । क्याप्सनमा लेखिएको थियो, ‘गाजाका बच्चाको मुस्कानभन्दा सुन्दर केही हुन्छ ?’ आज त्यो प्रश्न उनको मृत्युसँगै सामाजिक सञ्जालमा छरिएको छ र उनका कथाबारे जानकार विश्वभरका पत्रकार, लेखक, सामाजिक अभियन्ता र प्रभावशाली व्यक्तिहरूले सन्देशहरू पोस्ट गरेका छन । अलजजिरा, डेली मेल, इन्डिपेन्डेन्टजस्ता मिडियाले उनको निधनबारे समाचार लेखेका छन् ।अमेरिकी मानवीय अभियन्ता डा. ओमर सुलेमानले यकिनलाई प्रौढ व्यक्तिहरूभन्दा दह्रो मुटु भएकी बालिका भन्दै उनको निधनमा दु:ख व्यक्त गरेका छन् । त्यस्तै, बेलायती लेखक कामेल हावाशले उनलाई ‘अत्यन्तै सुन्दर बालिका’ भन्दै उनीसँगै मानवीय भावनाको मृत्युलाई अत्यन्तै दु:खद मानेका छन् । गाजाका फोटोपत्रकार महमूद बस्सामले लेखेका छन्, ‘शरीर हराए पनि उनको प्रभाव मानवीयताको एउटा झिल्को बनेर बाँकी रहनेछ ।’ यकिनको इन्स्टाग्राम पोस्टहरूमा एउटा ११ वर्षीया बालिकाले किन यस्तो नियति भोग्नुपरेको भन्ने व्यहोराका प्रश्नहरू देखिएका छन् ।गाजा युद्धको निरन्तर पीडा भोग्ने यकिन एक्ली पात्र होइनन् । अक्टोबर २०२३ देखि सुरु भएको हालको द्वन्द्वमा हजारौँ बालबालिका र सर्वसाधारणको ज्यान गइसकेको छ । पछिल्ला तथ्यांकअनुसार गाजामा ५३ हजारभन्दा बढीको मृत्यु भइसकेको छ । त्यसमध्ये प्रमुख हिस्सा बालबालिका छन् । पछिल्ला दश हप्तामा मात्र झन्डै ४ हजार बालबालिकाले ज्यान गुमाएका तथ्यांक छन् । विद्यालय, अस्पताल, अस्थायी शिविर र आफ्नै घरभित्र पनि निरन्तर असुरक्षित बन्दै आएका बालबालिकाहरूसँगै अंगभंग हुने, टुहुरा हुने, घाइते र निरन्तर विस्थापित बालबालिकाको संख्या लाखौँ छ ।द्वन्द्वको बेलामा कसरी बच्ने, साना खुसीका क्षण कसरी मनाउने, ग्यास नहुँदा कसरी खाना बनाउनेजस्ता भिडियोसँगै हँसिली यकिन भने अब इन्स्टाग्राम र अन्य सामाजिक सञ्जालमा देखिने छैनन् ।"
भारतका पूर्वी राज्यमा बाढीबाट ३४ जनाको मृत्यु,"काठमाडौँ — भारतका पूर्वोत्तर राज्यमा बाढीको प्रकोप झन बढ्दैछ । समाचार एजेन्सी रोयटर्सका अनुसार अहिलेसम्म बाढीमा परी ३४ जनाको मृत्यु भएको छ ।सिक्किममा हजारौं पर्यटक बाढीमा फसेका छन् । मेघालयमा मानिसहरुलाई सुरक्षित निकाल्नका लागि सेनाको उद्धार दल सक्रिय छ । यस क्षेत्रमा ५ सय भन्दा बढी फसेको बताइएको छ ।मणिपुर फायर सर्भिस, असम राइफल्स, एसडीआरएफ र एन्डीआरएफ बाढीमा फसेका मानिसहरुलाई बचाउन लागिपरेका छन् ।समाचार एजेन्सी पीटीआईका अनुसार मणिपुरमा ५६ हजारभन्दा बढी मानिस बाढीबाट प्रभावित भएका छन् । यहाँ १० हजारभन्दा बढी संरचना बाढीबाट ध्वस्त बनेका छन् ।मंगलबार भारतीय प्रधानमन्त्री नरेन्द्र मोदीले बाढी पहिरो प्रभावितहरुलाई सम्भव हुने सबैखाले आवश्यक उद्धार, राहत तथा सहयोग गर्न पूर्वोतर राज्यहरुका नेतृत्वलाई आग्रह गरेका छन् ।बाढी पहिरोको प्रभावबारे मोदीले आसाम र सिक्किमका मुख्यमन्त्रीहरु हिमान्त विश्वशर्मा र प्रेमसिंह तामाङ तथा मणिपुरका गभर्नर अजय भल्लसँग जानकारी लिँदै सो आग्रह गरेको समाचार एजेन्सी पीटीआईले उल्लेख गरेको छ । मोदीले केन्द्र सरकारबाट सम्भव हुने सहयोग प्रद्धान गर्ने पनि आश्वासन दिए ।"
संयुक्त राष्ट्रद्वारा गाजामा खाना लिन गएका मानिसमाथि गोली प्रहार गरिएको घटनामा जाँचको अपिल,"काठमाडौँ — संयुक्त राष्ट्रका महासचिवले गाजामा सहायता सामग्री बाँड्ने क्रममा प्यालेस्टिनी नागरिक मारिएको घटनामा अनुसन्धान गर्न अपील गरेका छन् ।आइतबार महासचिव एन्टोनियो गुटेरेसले उनीहरु इजरायली सेनाको फायरिङमा मारिएको बताएका छन् । उनले भने, ‘आइतबार गाजामा खाना र सहायता सामग्री लिन आएका प्यालेस्टिनी नागरिकको मृत्यु र घाइते भएको घटनामा म दुखी छु ।’प्रत्यक्षदर्शीले इजरायल र अमेरिकाको समर्थन प्राप्त गाजाको ह्यूमेनिटेरियन फाउन्डेशनका तर्फबाट चलिरहेको सहायता सामग्री वितरण केन्द्रमा प्यालेस्टिनी नागरिकमाथि गोली प्रहार भएको थियो ।रेडक्रसले १७९ जनामाथि गोली प्रहार गरिकएको बताएको छ । जसमा २१ जनाको मृत्यु भइसकेको छ । यता हमासद्वारा सञ्चालित स्वास्थ्य मन्त्रालयले ३१ जना मारिएको बताएको छ ।"
"पहिरोले सिक्किमको क्याम्प बगाउँदा ३ सैनिकको मृत्यु, ६ बेपत्ता","काठमाडौँ — भारतको पूर्वोत्तर राज्य सिक्किममा भारी वर्षापछि आएको पहिरोमा परी आइतबार साँझदेखि हराइरहेका ६ जना सैनिक सोमबार बेलुकासम्म पनि फेला परेका छैनन् ।भारतीय सञ्चारमाध्यमका अनुसार, आइतबार साँझ ७ बजेतिर आएको पहिरोले नेपालको पूर्वी सिमानानजिकै पर्ने उत्तरी सिक्किमको छातेनस्थित सैनिक क्याम्प नै बगाएपछि तीन सैनिकको मृत्यु भएको थियो भने ६ जना बेपत्ता भएका थिए । पहिरोले दुई वटा पुलमा क्षति पुर्‍याउँदा सडक सञ्जाल अवरुद्ध भएको थियो ।भारतीय सञ्चारमाध्यमका समाचारअनुसार घटना भएको २४ घण्टा बित्दासमेत उद्धार टोलीले हराइरहेकालाई फेला पार्न सकेका छैनन् । यद्यपि सीमा सडक बलले लेदो, गेग्रानहरू सफा गरेर अवरुद्ध सडक खुलाइसकेको छ । बाढीपहिरोले सिक्किमको अधिकांश भूभागको जनजीवन अस्तव्यस्त बन्न पुगेको छ । सिक्किमको मन्गन जिल्लाको लाचेन र लाचुङलगायत पर्यटकीय गन्तव्यहरूमा पुगेका १५ सय जति पर्यटक आइतबारको भारी वर्षापछि अलपत्र परेका थिए । तीमध्ये सयभन्दा बढीलाई सुरक्षित स्थानतिर सारिएको समाचार एजेन्सी पीटीआईले लेखेको छ ।केही दिनयताको भारी वर्षापछि आएको बाढीपहिरोमा परेर सिक्किमसहित असम, अरुणाचल, मेघालय, मिजोराम र नागाल्यान्डमा कम्तीमा ३२ जनाको मृत्यु भइसकेको छ । सरदरभन्दा आठ दिनअगावै प्रवेश गरेको मनसुनले सुरुवातमा भारतको दक्षिणी केरला, कर्नाटक, महाराष्ट्र राज्यहरूमा जनजीवन प्रभावित पारेको थियो । मनसुन प्रवेश गरेको दोस्रो सातादेखि पूर्वोत्तर राज्यहरूमा ठूलो मात्रामा धनजनको क्षति पुर्‍याएको छ ।स्थानीय कुसियरा नदी लगायतमा पानीको सतह बढेर आएको बाढीले गर्दा असमको श्रीभूमि जिल्लामा दुई जनाको मृत्यु भएको छ भने हजारौं जनजीवन प्रभावित पारेको छ । बाढीले गर्दा बंगलादेशसँग सीमावर्ती यस जिल्लाका ३ सयभन्दा बढी गाउँका ४० हजार स्थानीय प्रभावित भएको जिल्ला कमिसनर प्रदिपकुमार द्विवेदीले समाचार एजेन्सी एनीलाई बताएका छन् । उद्धार गरिएका र विस्थापितहरूले जिल्ला प्रशासनले स्थापना गरेका विभिन्न सेल्टरमा आश्रय लिइरहेका छन् । उनीहरूलाई खान, बस्न र औषधि उपचारका लागि क्याम्पहरू बनाइएका छन् । भारी वर्षाले गर्दा असमको कुसियरा, सिङ्ला, बाराक र लोङगाई नामका नदीहरूमा पानीको सतहले खतराको तह पार गरेको थियो । असमको विपद् व्यवस्थापन प्राधिकरणका अनुसार त्यस राज्यका विभिन्न १९ जिल्लाका ३ लाख ६४ हजारभन्दा बढी जनसंख्या प्रभावित भएका छन् । ७ सय ५८ गाउँहरू डुबानमा परेका छन् । मनिपुरमा पनि १९ हजारभन्दा बढी जनसंख्या प्रभावित भएको द इन्डियन एक्स्प्रेसले लेखेको छ । यसैगरी तीन हजार घरहरूमा क्षति पुगेको छ ।यसैबीच आउने साता असम र मेघालयमा अति भारी वर्षा हुने भन्दै उच्च सतर्कता अपनाउन भारतको मौसम विभागले ‘रेड अलर्ट’ जारी गरेको छ । ‘रेड अलर्ट’ ले मनसुनजन्य विपद्को उच्च जोखिमको संकेत गर्छ । यसैगरी उत्तरपूर्वी नागल्यान्ड, मिजोराम, मनिपुर र त्रिपुरा राज्यमा पनि धेरै भारी वर्षा हुने सम्भावना रहेकाले सतर्कता अपनाउन मौसम विभागले आग्रह गरेको भारतीय सञ्चारमाध्यमले उल्लेख गरेका छन् । अरुणाचल प्रदेश, पश्चिम बंगाल, सिक्किम र उत्तराखण्डमा पनि अत्यधिक वर्षाको प्रक्षेपण गरिएको छ ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
नेपथ्यको यात्रामा : पिरिमसित जाने कि नजाने ?,"काठमाडौँ —छेक्यो छेक्यो काठमान्डु भ्याली धूलो र धूवाँलेछाडेन कहिल्यै जहाँ गए पनि फोहोरको डंगुरलेझ्यालैमा बसेर ल है फोहोर फाल्नुपर्दैनहो हो फोहोर फाल्नुपर्दैननेपथ्य ब्यान्डको बहुचर्चित गीत ‘छेक्यो छेक्यो देउराली डाँडा हुस्सु र कुहिरोले’ लाई हामीले भने काठमान्डुको ताहाचलस्थित तारापुञ्ज स्कुलमा फोहोरसँग जोडेर गाएका थियौं । म कालिमाटीबाट ताहाचलको स्कुल जाँदा–आउँदा बेलाबेला गल्लीमा माथि झ्यालबाट फोहोर फाल्थे मान्छेहरू । काठमान्डु बिग्रेको धेरै भइसक्यो । अहिले त देशभरिका सबै सहर काठमान्डु जस्तै कसरी बिग्रने भनेर प्रतिस्पर्धा नै गर्दै छन् ।गीत गाएको अघिल्लो शताब्दीको अन्तिम दशकको अन्त्यतिर अर्थात् सन् १९९८ मा हो । त्यो बेला मेरो डेरामा न रेडियो थियो, न त टेलिभिजन । २१ औं शताब्दीको सुरुको वर्ष अर्थात् सन् २००१ मा अरबको खाडीबाट फर्किंदा आमाले दुइटा स्पिकर भएको पानासोनिकको रेडियो टेपरिकर्डर ल्याइदिनुभएको थियो ।त्यो मेरो जीवनको सबैभन्दा महँगो र किम्ती वस्तु थियो । त्यसमा गीत सुन्न मात्रै होइन, रेकर्ड गर्न पनि मिल्थ्यो । वास्तवमा मलाई त्यो टेपरिकर्डरले नै पछि रेडियोमा बोल्ने मान्छे बनायो । त्यो साथी थियो, अभिभावक थियो । मैले नेपथ्यका गीत सबैभन्दा धेरै त्यही टेप रेकर्डरमा सुनें, त्यसैमा रेकर्ड पनि गरें ।३० वर्ष यही खाल्डोमा बरालिँदा पनि मैले त्यसका गायक अमृत गुरुङलाई कुराकानी गर्ने गरी भेटेको थिइनँ । सुरुमा ‘छेक्यो छेक्यो’ गीत नेपथ्यकै रविन श्रेष्ठले गाएका थिए, तर पछि नेपथ्यको पर्याय बने अमृत । गत पुसको एक दिन म गन्तव्यविहीन हिँडाइमा थिएँ ।बेलाबेला यसै सहरमा दिनभरिजसो हिँड्छु, बिनाउद्देश्य वा हिँड्नु नै उद्देश्य हुन्छ । गन्तव्य नतोकिएका यात्रा झन् रमाइला लाग्छन् मलाई । त्यसमा करकाप हुँदैन, मनोमानी हुन्छ । कतै नपुगेकामा दुःख मनाउ गर्नुपर्ने हुँदैन, जहाँ पुगिन्छ त्यो नै गन्तव्य हुन्छ । कतै पोलेका मकै खायो, कतै टुसुक्क बसेर चिया ! खोला किनारतिर ह्वास्सको गन्ध सुँघ्यो, हावामा गाडीको धूवाँ । कसैलाई फ्याट्ट फोन गर्‍यो, मिले चिया पियो, नमिले ‘पछि भेटौंला है त’ भन्यो, अगाडि बढ्यो ।ललितपुरको जावलाखेलबाट हिँडेर काठमान्डुको डिल्लीबजार पुगेको थिएँ । डिल्लीबजारको थुम्कोमा नेपथ्य ब्यान्डको व्यवस्थापन गर्ने नेपालयको कार्यालय छ । मैले फ्याट्ट नेपालयका पुस्तक सम्पादक विमल आचार्यलाई फोन गरें, चियाका लागि । भवनमा पस्दै गर्दा विमलले मलाई ‘पहिला अमृत दाइसँग भेटाउँछु’ भने र एउटा कोठामा छिराए । डेक्सटप कम्प्युटर हेरेर बसेका अमृतलाई उनले भने, ‘दाइ, रमेश भुसाल ।’ तर, अमृतले चिनिहालेनन् ।अमेरिकाको लसएन्जलस एनहायमस्थित “हाउस अफ ब्लुज” मा नेपथ्य–कन्सर्ट (जेठ १२, २०८२)‘छालबाटो दाइ’, विमलले थपे । ‘ओहो भाइ, म त्यो कर्नालीको बाटो पटक–पटक हिँडेको अनि र्‍याफ्टिङ पनि गरेको । किताब पढ्दा त मलाई यात्रा गरेजस्तै भयो,’ अघिल्लो दिन अमृतले मेरो किताब ‘छालबाटो : कैलाशदेखि गंगासम्म’ पढिसकेर त्यसबारे विमललाई भनेका रहेछन् । मलाई विमलले भेटाउनुको कारण पछि खुल्यो । आफ्ना प्रिय गायकले त्यसो भन्दा म खुसी हुने नै भएँ ।कोही मान्छे भेटिएकै हुँदैन, तर उसलाई सधैं भेटेजस्तो लाग्छ, कुनै संवाद भएको हुँदैन तर सधैं बोलिरहेको खास मान्छेजस्तो लाग्छ । अमृत त्यस्तै मान्छे हुन् मेरा लागि । मैले खलखल पसिना आउने गरी रेडियोको स्टुडियोमा ढोका थुनेर उनका गीत आफैंले मात्रै सुन्ने गरी कम्ता गाएको छैन । त्यो भेटमा मैले उनले गाएका अनेकन गीत सम्झिएँ र केहीबेर उभिएरै पनि प्रकृतिदेखि संगीतसम्मका कुरा गर्न भ्यायौं हामीले ।उनीसँगको अन–अपेक्षित भेटपछिको एक साँझ नेपालयमै हुने पलेँटी संगीत हेर्न नेपालय पुगें । केहीबेर गफिएर गिरीश गिरीले लेखेको किताब ‘नेपथ्य’ किनें, अमृतको सही गराएँ र घर फर्कें । केही दिन किताब त्यत्तिकै बस्यो । पढ्न सुरु गर्ने सोच्दैथिएँ । खै किन हो किन, मलाई त्यो किताब पुरानो टेपरिकर्डरमा गीत बजाउँदै पढ्न मन लाग्यो, जसरी म फिजिक्स, केमेस्ट्री, बायोलोजी, जिओलोजी र इकोलोजीका कोर्सबुक पढ्थें, त्यो पानासोनिक घन्काएर ।अर्को दिन मैले पुराना क्यासेट खोजें । नेपथ्यका दुई क्यासेट भेटें । वि.सं. २०५८ सालको ‘रेशम’ र २०६० को ‘भेडाको ऊनजस्तो...’ । दुवै क्यासेटको मूल्य रु. ६५ रहेछ । भुइँतलामा रहेको टेप रेकर्डरमा लागेको धूलो सफा गरें । त्यसलाई बिजुली खुवाउने व्यवस्था गरें । ‘रेशम’ क्यासेट टेपमा हालें, तर गीत बजेन ।मीनाक्षीले ‘साइड चेन्ज गर, रिल सकिएर होला’ भनेपछि बल्ल मैले सम्झें– क्यासेटमा ‘साइड ए’ र ‘साइड बी’ हुन्छ । श्रीमती पनि मेरै जमानाकी जो परिन । मैले ८ वर्षकी छोरीलाई हामीले यसरी गीत सुन्थ्यौं भनेर देखाएँ तर उनले भनिन्, ‘आर यू सिरियस् !’ म भर्खर ‘४० केटेसी रमाउँला’ भन्ने उमेरमा पुगेको छु, तर छोरी क्यासेट देखेर अचम्म पर्छिन् ! अहो, ‘प्रविधि’ नामक इन्धन भरेर समय फेरिएन मात्रै यो त उर्लियो, अघिल्ला दुई दशकमा ।गीत बज्यो :माया गर्ने बानी, उल्टै हुन्छ हानिछुटिँदैन केही गर्दा पनि, लागेको बानीबेलाबेला टेप रेकर्डर खोल्छु, गीत सुन्छु, किताब पढ्छु । यसैगरी पाना पल्टाउँदै छु, बिस्तारैबिस्तारै । किताब पढ्दै गर्दा मलाई यस्तो लागिरह्यो– गीतले सुरुमा घुम्दैफिर्दै बा–आमा खोज्छ, पिरती लाउँछ, गीत गर्भमा बस्छ, बढो दुःखले उसको जन्म हुन्छ र न्वारन ।कति गीतको अकालमा मृत्यु हुन्छ भने कति दुःखले बाँचेका हुन्छन् । मान्छेजस्तै गीत पनि सुखी र दुःखी हुन्छन् । केही गीत बिमार पर्छन् त केही सानले सयौं वर्ष बाँच्छन् । गीतका खास मीत हुन्छन् अर्थात् श्रोता । त्यसलाई मीत लगाइदिने गीतका बा–आमा चाहिँ त्यसका गायक, संगीतकार र गीतकार हुन्छन् ।माघको महिना, कोठाअगाडि उभिएको बेलौतीको रुखलाई मैले भर्खरै ठुट्याएको छु । शब्दमा खेलिरहेका मेरा आँखा बेलाबेला तिनै ठुटातिर गइरहन्छन् । बेलौती उभिएको जमिनको माटोमा मल भरिदिएको छु ताकि उसले पोषणयुक्त खाना पाओस् र आफूलाई चाँडै फुलाउन सकोस् । काटिएका ठाउँबाट बेलौती फेरि पलाउने तयारीमा छ । टुप्पामा घर–भँगेरा फुरफर गर्दै छन् ।बेलाबेला जुरेली पनि आउँछन् । केहीअघि त फाप्रे चरा पनि आएको थियो । गीत बजेको छ तर ती भँगेरालाई कुनै चासो छैन । के तिनले ‘चरी मर्‍यो सिसैको गोलीले’ गीत गाउने नेपथ्यका अमृत चिन्दैनन् ? म मन–प्रश्न गर्छु । अनि फेरि आफैंलाई भन्छु, यो पृथ्वीमा मान्छे मात्रै त हो गीत सुन्ने, गीत गाउने, क्यासेट बेच्ने, युट्युब सुन्ने । अरू प्रजातिमा न साहित्यकार हुन्छ, न गीतकार हुन्छ । न गायक हुन्छ न संगीतकार । न ब्यान्ड हुन्छ न गितारिस्ट ।आवाज त चराले पनि विभिन्न निकाल्छन् र अरू प्रजातिले पनि । तर, यत्ति हो मान्छेले जस्तो बाजागाजा बनाउन तिनले सक्दैनन्, स्टुडियोमा रेकर्डिङ गर्दैनन्, सुरताल सिक्दैनन्, संगीत भर्दैनन्, स्टेजमा कन्सर्ट गर्दैनन् । न त आयोजक हुन्छन् न त दर्शक । मान्छेमा जस्तो स्वरमा विविधता अरू प्रजातिमा छैन । एकै प्रजातिका सबै कोइलीको उस्तै स्वर हुन्छ, तर मान्छे एउटै प्रजाति भए पनि अर्बौं मानिसका अर्बौंथरी आवाज । मान्छेले साँच्चै धेरै कुरा पाएको छ तर सबैभन्दा धेरै पाएर, धेरै खाएर पनि सबैभन्दा दुःखी उही छ, किन ? फेरि मन–प्रश्न गर्छु ।क्यासेटमा ‘साइड ए’ सकिन्छ, ‘साइड बी’ का गीत सुन्न टेपरेकर्डरको बटन क्याच्च थिच्छु । म बेलाबेला पालैपालो दुई चक्का सुनिरहेको छु । तपाईंसँग पनि पुराना क्यासेट छन् र बज्ने क्यासेट–प्लेयर छ भने निकाल्नुस् र क्याच्च पार्नुस् ! यदि छैनन् भने पुराना दिन सम्झनुस् । मभन्दा अलि पछिको जेन–जी वा जेन–अल्फा पुस्ता पर्नुभएमा यस्तो अनुभव गर्न नपाउनुभएकामा सरी ! तपाईंलाई क्यासेट फर्काउने दुःखै गर्नुपरेन, अहिले त तपाईं प्ले–लिस्टमा गीत राखेर भिडियोसहित मस्त हुन पाउनुहुन्छ । तपाईं भाग्यमानी !गीत बज्यो :स जौका बारी, गौंका फुला कम्पनीस फूल बान्दी जया बैनै कम्पनीझल्काइदेऊ झल्काइदेऊ गलैको माला कम्पनी...फागुनको अन्तिम छेक ‘नेपथ्य’ किताब झोलामा हालेर ऊ जन्मिएको पोखरा जाँदै छु । बिहान झिसमिसेमा विमानस्थल पुगेको मलाई सात घण्टा कुराएर जहाज नउड्ने सन्देश दिई बुद्ध ध्यान गर्न गए । म भने जहाजको बोर्डिङ पास गोजीमा राखी गाडी चढेर मध्यरातमा पोखरा पुगें । बोर्डिङ पासको सिरानी लगाएर, टर्बुलेन्स नै टर्बुलेन्सवाला सडकले हल्लाएर शिथिल पारेको शरीरलाई मैले पोखराको तालछेउमा लम्पसार पारें, बिहान हिमाल देख्ने आसमा ।फेवातालको छेउमा सयौं मानिस साहित्यबारे वा त्यस्तै अरू केहीबारे गफ गरिरहेका छन् । तालका डुंगामा मानिसहरू बगिरहेछन्, फोटो खिचिरहेछन् । रुख उभिइरहेका छन्, चरा कराइरहेका छन् । हाडलाई मासुले छोपेजसरी चट्टानलाई हिउँको लेपन लगाउन पाएकामा माछापुच्छ्रे, धौलागिरि र अन्नपूर्ण हिमशृंखला मख्छ छन् । लाग्छ, माछापुच्छ्रेले हिउँरूपी टिसर्ट लगाएको छ भने छेउछाउका अरूले चाहिँ ज्याकेट ।यही फेवातालबाट अमृतले साधना गर्ने प्यारो गोठ पुग्न एकाध घण्टा लाग्छ, तर मलाई जानु छैन, सम्झनु मात्रै छ । उनी अस्ट्रेलियाका सहरहरूमा कन्सर्टमा घन्काइरहेका छन् त्यसैले उनको गोठमा गएर के गर्नु ? सायद गोठका बिराला प्रतीक्षारत थिए होलान्, तर मलाई त्यो प्रतीक्षा हेर्ने रहर भएन ।अमृतले खेलेका पहाड वरिपरि छु म, उनले पौडेको तालछेउ ! उनले ‘नेपथ्य’ किताबमा भनेका छन्– उनका पालामा गाउँमा युवाहरूले भन्थे रे, कि त दोकान कि त जापान ! म सम्झेर हाँसिरहेको छु । जापान गएका भए अमृतले अहिले के गर्दा हुन् ? दोकान खोलेको भए अहिले किराना वा कपडा दोकानमा सामान बेच्दै गरेका अमृत कस्ता देखिँदा हुन् ? भो अहिलेकै अमृत ठीक छन्, कम्तीमा मैले गीत त सुन्न पाएँ भनेर मुस्कुराउँछु ।फेवातालमा केहीबेर डुंगामा बगेर म तालपारि पुगेको छु । परको हिमाल हेरिरहेको छु । घामले डामेर हिउँलाई पगालेर बाफ बनाउँदै छ । त्यही हिमाल, जहाँ त्यो बादल हिउँ बनेर झर्‍यो र केहीबेर त्यहीं बस्यो, उडेर उसैलाई छेक्दै छ । समयको न कुरा हो । हिजो हिउँ बनेर झरेको पानी बिहान उडेर बादल बन्यो र पछि हिउँ बनेर फेरि झर्नेछ मान्छेजस्तै । हिजो कोही आयो, आज कोही छ र भोलि फेरी कोही आउनेछ । सबैले केहीबेर फुर्तीफार्ती गर्नेछन् र फेरि माटोका रूपमा अरू कसैका लागि मल बनेर बस्नेछन् । पृथ्वीमा हरेक कुरा चलायमान छ र त चलिरहेछ जीवन पनि– जन्म, मध्यान्तर र मृत्यु बनेर ।यिनै वरिपरिका रुखको छाहरीमा, तिनै तालको पानीमा, उभिएको सेतो हिमालमा, उड्दै गरेका बादलमा छ– नेपथ्यको मन र त गीतहरूमा त्यो झल्किन्छ । मानिस आखिर त्यही पानी, माटो, हावा, बादल, रुख, बिरुवाकै भरमा त बाँचेको हो, तर उसलाई लाग्छ, ऊ त उसको फोक्सोले सास फेरेर आफैं बाँचेको हो । भ्रममा छ मान्छे, तर त्यसो भन्यो भने ऊ रिसाउँछ ।आधुनिक मान्छेलाई कम आँक्ने ? ऊ झोक्किन्छ । जहाज चढ्ने, बम पड्काउने, गाडीमा गुड्ने, रकेट उडाउने मान्छेलाई अहम्को भारीले थिचेको छ तैपनि ऊ भनिरहेछ– यो पृथ्वीमा मान्छे मात्रै बाँच्नुपर्छ, हाम्रै शासन चल्नुपर्छ । मानिसको कथामा ती हिमाल, तिनले बगाएका खोला, उडाएका बादल, हुर्काएका रुख, जमाएका ताल सबै कुरा मिसिएर आउँछन् र त गीत बन्छन्, जसरी यो गीतमा भनिएको छ :तालको पानी माछीले खानीपिरिमसित जाने कि नजाने !हाँगो नाच्ने वनचरी त आकाशैको बाजजुगौं भयो पिरिम भाको बल्ल भेटें आज‘नेपथ्य’ का गीतमा प्रकृतिका अनेक आयाम त्यसै आएका होइनन्, त्यसलाई अमृतले खोजीखोजी ल्याउँछन् । उनी मान्छेले गाएका गीत सुन्छन् र त्यो गीत जन्माउने प्रकृतिको आवाज पनि सुन्छन् । उनले मलाई पहिलो भेटमा भनेका थिए, माथि हिमालतिर हिँड्दै गर्दा स्पिकरमा गीत घन्काएर हिँडिरहेका एक जनाले उनीसँग फोटो खिच्न अनुरोध गरेछन् ।फोटो खिच्दै अमृतले भनेछन्, ‘चराले यस्ता राम्रा गीत गाएका छन्, रुखले सुसेलेका छन्, तपाईं किन चर्को गीत घन्काउँदै हिँडेको नि ? यहाँ त चरा, रुखलाई सुने पनि हुने ।’ उनले थपेका थिए, ‘म त कान र आँखा दुवै खोलेर हिँड्छु । सहरको कर्कस आवाज होस् वा नदीको गडगड आवाज । चराको चिर्बिर होस् वा रुखको स्याइँसुइँ ।’गीतरूपी बच्चा पाउन अमृत खोलाका तीर जान्छन्, पहाडका भीर नाप्छन् । जंगलको गहिराइमा डुब्छन्, हिमालसँगै हाँस्छन् । चराका स्वरमा अल्झिन्छन्, माटोको सुगन्ध सुँघ्छन् । जीवनको भोगाइ र मरणको पर्खाइमा रहेकाहरूसँग संवाद गर्छन् ।कहिले डोल्पाका थिन्ले भेट्छन् त कहिले संखुवासभाका डिल्ले । पहाडहरूमा गीत खोज्दै उकालिन्छन्, तराईका फाँट हेरेर गम्छन् । कतै रुन्छन्, कतै हाँस्छन् । यस्तै–यस्तैमा अघि बढेका अमृत कन्सर्टहरूमा आएर पोखिन्छन् । उनलाई तीन कुराप्रति निकै सम्मान छ– संगीत, साहित्य र प्रकृति । म अहिले संगीतबारे सोचिरहेको छु, साहित्यबारे सुनिरहेको छु र प्रकृतिमा रमाइरहेको छु, उनै अमृतको गाउँठाउँमा ।फेवातालको पारि अर्थात् तालपारि मसँग टेपरिकर्डर छैन, नभए क्यासेटको साइड चेन्ज गर्न क्याच्च पार्नेथिएँ । तर, सम्झनामा गीत त छ, जुन मैले धौलाशिरी हिमाल हेर्दै गुन्गुनाइरहेको छु–शिरफूल शिरैमा, वनफूल वनैमाहिउँको फूल धौलाशिरीमा...जहाज उडेर सेता हिमाललाई चुनौती दिँंदै उकालियो । पहाड–हिमाल होचा हुँदै गए । नदी गहिरिँदै गए । तिनै हिमाल पग्लेर, पहाड रसाएर झरेको सेती नदी नागबेली बगेर दक्षिण लाग्दै छ । अघिल्लो दिनको पानीले पखालेका पहाडहरू रसिला र सफा देखिन्छन् । म भने ‘नेपथ्य’ को त्यही गीत सम्झिरहेको छु वा गाइरहेको–झुलुक्कै हेर्दा टलक्कैमा टल्किरहने हिमालबाट खोलो झर्‍यो बेसी सललल नदेखे माया के हो कसो, देखे माया झलमल हिमाल हेर्दै जहाजमै नाच्ने छुट मलाई थिएन, त्यसैले खुट्टा हल्लाएँ । जहाज पूर्व हान्नियो कंक्रिटको जंगल भेट्न, जहाँ मेरो शरीर बस्ने गर्छ, मन त कहाँ छ कहाँ ! जहाजबाट हिमाल हेर्दै गर्दा म भने अमृतका प्रिय गायक अरुण थापासँग भएको डरलाग्दो भेटपछि तनावका बीच हिँडेको हिमाली पदयात्रा सम्झिन्छु ।लागूऔषधमा फसेका अरुण जीवनको अन्तिमतिरको समय बिताइरहेका हुन्छन् । एक दिन अमृत बागबजारमा अरुण बसेको होटल पुग्छन् । हातमा सुई घोच्न खोजिरहेका अरुणले सकिरहेका हुँदैनन् । ‘भाइ हेल्प मी’, अरुण अनुरोध गर्छन् । अमृतलाई दया लाग्छ र सहयोग गर्न जान्छन् । तर, अरुणको हात हल्लिएर सुई त अमृतको हातमा गाडिन्छ, रगत आउँछ । एचआईभी संक्रमित हुन्छन्, अरुण ।अमृतलाई त्यो कुरा थाहा त थियो, तर उनको दयाभावले भाइरसबारे सोचेन सायद । आफ्नो हातबाट रगत आएपछि अमृत झल्याँस्स हुन्छन् र भाइरस सम्झेर आत्तिन्छन् । ‘के गरेको ?’ भनेर चिच्याउँदै गर्दा अरुणले ‘सरि भाइ’ भन्छन् । तर, त्यसको के अर्थ ! सुई गडिसक्यो, रगत आइसक्यो ! अमृत फनक्क फर्किन्छन् र टेकु अस्पतालमा एचआईभी परीक्षण गर्न जान्छन्, तर रिपोर्ट आउन ४२ दिन लाग्छ भनिन्छ ।भर्खरै बिहे गरेका उनी घरबाट ‘डकुमेन्ट्रीको काम छ’ भनेर केही हप्ताका लागि हिमालतिर जान्छन्, मैले हेरिरहेका तिनै हिमालतिर । मृत्युको भयले आत्तिएको उनको मनमा अरुणप्रतिको सम्मान घटेको हुँदैन । बीचबाटोतिर उनले रेडियोमा अरुण मरेको खबर सुन्छन् र खिन्न हुन्छन् । केही सातापछि उनी काठमान्डु फर्किन्छन् । उनको रिपोर्ट ‘नेगेटिभ’ आउँछ । अरुणले सास फेर्न छाडेको यो सहरमा अमृतले लामो सास फेर्छन् ।अरुणको गायकी क्षमताको प्रभाव अमृतमा गहिरो गरी बसेको हुन्छ, तर अरुणले आफूलाई जसरी सिध्याए, त्यसले भने अमृतको मन बेचैन भइरहन्छ । अमृत भन्छन्, ‘अरुण दाइ दुःखी थिए, तर उनी मञ्चमा बसेपछि मञ्च चमक्क चम्कन्थ्यो । खासमा अरुण ऋतुहरूको वसन्तजस्तै गायनका वसन्त थिए, उनको जीवन भने शिशिरजस्तो कठोर ।’...चैतको अन्तिम साता ! घरको बेलौतीमा पात छपक्कै भएका छन्, मनमा खुसी । नेपथ्य अस्ट्रेलियाबाट फर्कियो र उसले काठमाडौंको उत्तरमा बागमती किनारछेउ गोकर्णेश्वरमा घन्किने तयारी गर्दै छ । म भने नेपथ्यको कन्सर्ट पहिलो पटक हेर्ने योजनामा छु । पूर्णिमाको साँझ । घाम अस्तायो, जून उदायो । स्टेजमा घडीले समय देखायो, ६ बजे ।सात हजार मानिस भेला भएछन् । साँझ बिस्तारै गहिरिँदै गयो भने अमृतले गीत घन्काउँदै गए । दर्शकका हजारौं मोबाइल र माथि जूनलाई हेर्दा यस्तो लाग्थ्यो, पृथ्वीको एउटा जून भएजस्तै हरेक मान्छेसँग मोबाइलरूपी एउटा–एउटा जून छ । माथिको जूनलाई नै फिक्का बनाउने गरी मानिसहरू मोबाइलरूपी जूनले ‘नेपथ्य’ खिचिरहेछन्, गीतमा झुमिरहेछन् । पूर्णेको जून हेर्दै अमृतले घोक हाले, ‘आउँदै गरेको नयाँ साल सबैको राम्रो होस् हइइइइइइ । यो सुन्दर देश जसरी भए पनि हेर्न जानूस् हइइइइइइ । यो प्रकृतिले दिएको नासो जोगाइराख्नूस् हइइइइइइ । यो नेपाली भाषा बोलिराख्नूस् हइइइइइइ । यो रातो चन्द्र–सूर्य रहेसम्म हामी मिलेर बसौं हइइइइइइइ ।’म भने यो भव्य कन्सर्ट हेर्दै सम्झिरहेको छु– त्यो भैरहवामा भएको ‘नेपथ्य’ को कन्सर्टको प्रसंग, जहाँ कार्यक्रम सकिएपछि आयोजक भाग्छन् । तिनै आयोजकलाई लखेट्दै अमृतहरू सडकमा अश्लील गाली गर्दै, ‘समात् समात्’ भन्दै दौडिन्छन् र अन्तिममा खाली हात काठमान्डु फर्किन्छन् । त्यही ‘नेपथ्य’ आज व्यवस्थित र भव्य कन्सर्टमा ढुक्कले गाउँदै छ, हजारौंका माझ । घडीमा आठ बज्यो, कन्सर्ट सकियो, दर्शक लाखापाखा लागे । तर, आयोजक भागेनन् ।...सन् २०१३ मा नेपथ्य लन्डनको वेम्बली स्टेडियममा गीत गाउने पहिलो नेपाली ब्यान्ड बन्यो । यो लेख सुरु गर्दा अस्ट्रेलियातिर थियो ‘नेपथ्य’, लेख छापिँदा अमेरिकामा घन्किरहेको छ । यसरी कन्सर्टमा धेरै दौडेर ‘नेपथ्य’ ले नयाँ गीत कम ल्यायो भन्ने गुनासो उसका शुभचिन्तकको छ वा मेरो छ भनेर म नभनिरहन सक्दिनँ । फेरि यसरी नेपाली ब्यान्ड संसारैभरि घन्कनु पनि नराम्रो कहाँ हो र भनेर पनि भन्न मैले छुटाउनु भएन ।तपाईं मलाई दोधारे वा दहीचिउरे पनि भन्न सक्नुहुन्छ । कलाकारले जीवन धान्ने पैसा पाए पो ढुक्कले सिर्जना गर्न सक्छन् । ‘नेपथ्य’ का कैयौं क्षमतावान सदस्य त्यसैको पीरले विदेश भास्सिए– कोही हङकङ, कोही जापान ! कुनै बेला अमृतले पनि संगीत छाड्ने सोच्दै थिए । ‘त्यसैले त्यसरी कन्सर्ट भइरहुन् तर नयाँ गीत पनि आइरहुन् हइइइइइ अमृत दाइ !’ भनेर मैले घोक किन नहाल्ने ?यस्तो ब्यान्डबारे पक्कै किताब लेखिनुपर्थ्यो । किताब गिरीश गिरीले लेखेको भए पनि अमृतले सहलेखकसरहको हिस्सा ओगटेका छन् । कतै डुंगारूपी नेपथ्य नदीका छाल पार गर्न संघर्ष गरिरहेछ, कतै शान्त रहमा पौडिरहेछ । ब्यान्डका सदस्यबीचको मनमुटाव, झगडा र बिछोडको शृंखला नै छन् । कतै चट्टानमा बझारिएको छ, कतै शान्त छ– नेपथ्य । तर, उसले बग्न छाडेको छैन ।नेपथ्यरूपी डुंगा छालमा परेर ढलमलिँदा आड दिने दीपकजंग राणा छन् तर उनी ब्यान्डमा भने छैनन् । ‘नेपथ्य’ स्थापना गर्ने भीम पुन पनि छैनन् । सुरुवाती गायक रविन श्रेष्ठ पनि अन्तै लागे । पटक–पटक फुट्छ ‘नेपथ्य’, नेपालका कम्युनिस्ट पार्टीजस्तो तर ‘नेपथ्य’ मर्दैन किनकि त्यसलाई अमृतले पानी–मल हालेर फेरि हुर्काउँछन् ।...वैशाखको अन्तिम साता ‘नेपथ्य’ को टोली अमेरिका जानु केही दिनअघि ‘नेपालय’ मा नयाँ गीतको भिडियो हेर्दा फेरि अमृतसँग छोटो भेट भयो । उनी मलाई ‘छालबाटो’ भनेर बोलाउँछन् । उनको नयाँ गीत पनि कर्नालीकै रहेछ– ‘कर्नालीका छाइला’ अर्थात् ‘छाया’ । त्यो भिडियो हेरेर आइसकेपछि यो लेखको मैझारो गर्न फेरि म क्यासेटमा गीत सुन्दै उही बरन्डामा बसेको छु । बेलौतीका पात छपक्कै भएका छन् । भर्खर फुलेको छ, अब केही समयमा फल्छ । ‘नेपथ्य’ पनि कैयौं पटक टुक्रिएर, पटक–पटक जोडिएको छ ।कैयौं पटक काटिएर फेरि पलाएको छ । कैयौं पटक ढलेर फेरि उठेको छ, जसरी काटिएको बेलौतीको रूखले फेरि हरियो भएर सेता फूल फुलाउँदै छ । बेलौतीलाई मैले मल हालेको छु भने ‘नेपथ्य’ लाई उसका मायालु श्रोताले ।नयाँ प्रयोगस्वरूप ‘नेपथ्य’ ले गीतको भिडियो केही समय पैसा तिरेर हेर्न मिल्ने बनाएको रहेछ । निःशुल्क हेर्न मैले एक–दुई हप्ता कुर्न सकिनँ, त्यसैले २० रुपैयाँ तिरेर भिडियो किनें र बारम्बार हेरें । कर्नालीका छालले भिजेर आएको मेरो शरीरमा ‘नेपथ्य’ को छाया मिसाएँ । एकातिर क्यासेट प्लेयरमा गीत बजिरहेको छ, अर्कोतिर ल्यापटपमा भिडियो घन्किरहेको अनि छ हातमा ‘नेपथ्य’ किताब । मलाई चिच्याएर भन्न मन लाग्यो, ‘नेपथ्यले गीत गाइरहोस् हइइइइइइ अमृत दाइ,’ जसरी उनी कन्सर्टहरूमा घोक हाल्छन् । अरू कुरा गोठमै होला, अहिलेका लागि भने ‘कर्नालीका छाइला हइइइइइइ’ !जीउ काटी जिउनारै लायाँ, अझै नपत्याउन्यानबोली पिरती टुट्यो, अझै नपत्याउन्याकर्नालीका छाइला, कर्नालीका छाइलै छाइला"
भूमिहीनको अवस्था फेर्न हिँडेका कम्युनिस्ट आफैं फेरिए,"उपन्यासकार झलक सुवेदी गैरआख्यानमा पनि स्थापित लेखक हुन् । राजनीतिक टिप्पणीका लागि प्रख्यात सुवेदीको किताब ‘भूमि, किसान र राज्य’ ले भूमिमा आश्रित किसान र राज्यको सम्बन्धका अनेक पत्रमाथि विमर्श गर्छ ।भूमिको असमान वितरण र किसानको सीमान्तीकरणको केन्द्रीयतामा यस किताबले नेपालको बजार, उत्पादनदेखि भूमिहीन र भूमिपतिको अन्तरसंघर्षमाथि बहस गर्छ । ‘भूमि, किसान र राज्य’ को सेरोफेरोमाझलक सुवेदीसँगदीपक सापकोटाको संवाद :एक रिपोर्टले भन्छ– नेपालमा ४ लाख, ५० हजार परिवार भूमिहीन छन् । सामन्ती भूस्वामित्वकै कारण ती पूर्ण वा अर्धभूमिहीन जीवन बाँचिरहेका छन् । ६० प्रतिशत किसानलाई जमिनमा दैनिक पाखुरा बजार्दा पनि अन्न अभाव हुन्छ । भूमिमै पसिना बगाउने किसान भोकै पर्ने यो विकराल दिन कसरी आयो होला ?यो प्रश्नलाई अलिकति फरक तरिकाले हेरौं । नेपालमा भूमिहीन परिवारको संख्या यति धेरै हुनुमा अनेक कारण छन् । गोरखा राज्य विस्तारसँगै केन्द्रीकृत र संगठित भएको सामन्तवादी भूमि सम्बन्ध यसको पहिलो कारण हो । लामो समयसम्म राज्य शक्तिमा पहुँच भएको निश्चित समूहको नियन्त्रणमा रहने गरी राज्यले नै भूमिको वितरण गरेको थियो । बिर्ता, गुठी र जागिरका रूपमा जमिनको नियन्त्रण सीमित परिवारको हातमा गयो ।बाँकी किसानहरू मोहीका रूपमा उनीहरूको जमिन कमाउने अनि कुत, श्रम र कर तिरेर बाँच्ने अवस्थामा थिए । सन् १९२३ पछि मात्रै भूमि वितरणमा बिस्तारै आधुनिक प्रणाली अपनाउन थालिएको हो, जसले रैकर स्वामित्वको आकार विस्तार गर्न मद्दत गरेको थियो । पछि भूमिसुधारका केही खण्डित कार्यक्रम लागू हुँदै जाँदा र कतिपय भूमिपतिहरूले गैरकृषि क्षेत्रमा स्रोत परिचालन गर्न जमिन बिक्री थालेपछि भूमिपतिहरूको हातबाट जमिन क्रमशः किसानहरूको हातमा जान थालेको हो ।यसैगरी राज्यले नै किसानलार्ई जमिन ओगटेर बस्ने गरी नयाँ ठाउँमा बसाइँ सर्न प्रेरित गरेको थियो । अहिलेको तराईको मुख्य जनसंख्या मधेशी मूलको भए पनि वा पहाडको भए पनि ती राज्यले प्रोत्साहन गरेरै बस्न पुगेका हुन् । यसरी भूमि वितरण र भूमि सम्बन्धमा गएको ७० वर्षमा ठूलै परिवर्तन आएको छ । अहिले नेपालमा भूमिसँग जोडिएको किसानको समस्या भूमिहीनभन्दा अत्यन्तै कम जमिन हुनु र सीमान्त किसानका दुःखका रूपमा बढी हो ।संरचनागत थिचोमिचोका कारणले भूस्वामित्वबाट वञ्चितीकरणमा परेको पंक्ति पनि हाम्रो समाजमा निकै ठूलो छ । दलित, कमैया कम्लरी बसेका थारू समुदायका मानिसहरू, चेपाङजस्ता पहाडे जनजातिहरू, प्रशासक र टाठाबाठाबाट जमिन हत्याइएकाले जमिन गुमाएका मधेशी आदिवासीहरू, बाढीपहिरोले उठीवास लागेकाहरू, जंगलमा सरकारका नियन्त्रण बढ्दै जाँदा सीमान्तमा धकेलिएका माझी बोटेहरू अनेक समूह छन्, जसले संरचनागत रूपले जमिनको स्वामित्व पाएनन् या गुमाए । यसरी जमिन हुने र नहुनेको दुई समूह अस्तित्वमा छ । जमिन नहुने र अन्य गैरकृषि पेसामा नगएकाहरू बढी गरिब छन् । गरिब र सीमान्त किसान भोकै रहनुपर्नाको कारणचाहिँ राज्यको बेवास्ता हो ।भूमिसुधारको मुद्दा पार्टीहरूका लागि 'भोटको राजनीति’ मात्रै किन बन्यो ?पहिलो त भूमिसुधारको प्रश्न भोटको राजनीति मात्रै बनेको होइन । २००७ देखि २०१७ सम्म नेपाल कम्युनिस्ट पार्टी र नेपाली कांग्रेसले भूमिसुधारलाई गम्भीरतापूर्वकै लिएका थिए । राजा महेन्द्रले भूमिसुधारका नाममा गरेका केही उचित/अनुचित कामले भूमिसुधारको वास्तविक मुद्दालाई गिजोलिदियो । २०४८ पछि भूमिसुधारको चरण कमजोर भएको थियो ।त्यसमा जे–जति हस्तक्षेपको सम्भावना थियो, त्यो पनि धनी किसान पृष्ठभूमिको राजनीतिक नेतृत्वका कारण लागू हुन सकेन । बडाल आयोगको प्रतिवेदन लागू नभएको यही कारण हो । सशस्त्र विद्रोहका क्रममा माओवादीहरूले केही ठाउँमा जमिनदारको जमिन खोसेर किसानलाई वितरण गरेका थिए । तर, शान्ति प्रक्रियामा आएपछि एउटा त अरू दलले यस्तो जमिन जमिनदारलाई फिर्ता गर्नुपर्ने विषयलाई शान्ति प्रक्रियाको सर्त बनाए । अर्कोचाहिँ जेसुकै कारणले भए पनि त्यसलाई माओवादीहरूले पनि छाडे । अब भूमिसुधारले परम्परागत अर्थ गुमाइसकेको छ । त्यसैले कसैले अब पनि भूमिसुधारको कुरा गर्छ भने त्यो भोटको राजनीतिबाहेक केही पनि होइन ।'भूमि, किसान र राज्य’ बीचको सम्बन्ध कस्तो हुँदोरहेछ ? लामो अनुसन्धानपछि तपाईंको निष्कर्ष कस्तो छ ?सामन्तवादी युगमा भूमि राजाको हुने र राजाले जसलाई दियो उसले (जमिनदार या सामन्त) भोग गर्ने उत्पादनको साधन थियो । यस्तो जमिन भोग गरेबापत उसले राजालाई कर तिर्ने, राजाका लागि सैन्य सेवाको बन्दोबस्त मिलाउने काम गर्थ्यो । किसानचाहिँ सामन्तका अर्धदास जस्ता थिए । जमिन एउटाको, कमाउने अर्को हुने, त्यस प्रकारको सम्बन्धलाई सामन्तवादी भूमि सम्बन्ध भनिन्थ्यो । तर, अहिलेको नेपालमा सामन्त र मोही भूमि सम्बन्धको मुख्य प्रवृत्ति होइन ।सामन्तवादी भूमि सम्बन्धका केही अवशेष अवश्य बाँकी छन् तर आजको भूमि सम्बन्ध पुँजीवादी प्रकृतिको छ । बजार भूमि व्यवस्थापनको मुख्य र असली एजेन्सी बन्दै गएको छ । अब भूमि हुने मान्छे सामन्त होइन, पुँजीपति हो र उसकामा काम गर्ने किसान सामान्यतः कृषि मजदुर । कसैले भूमि निश्चित मूल्यमा करार गरेर केही वर्ष कमाएको छ भने ऊ मोही होइन, बरु सानो व्यवस्थापक हो । त्यसैले भूमिमा अब मुख्य प्रवृत्तिका रूपमा सामन्ती भूसम्बन्ध कायम छैन ।भूमि वितरण र उपभोगमा सामन्तवादी युगको जस्तो चरित्र अब रहेन । भूमि हुनु र नहुनुले पहिलेभन्दा भिन्न अर्थ बोक्न थालेको छ । पहाडका गाउँमा जमिन छ, जोतभोग गर्ने किसान छैनन् । पहिले किसानहरू खोस्रने माटोको खोजीमा र जंगल फाँड्न बसाइँ सर्थे । अहिले सहरीकरण र जीविकाको अवसर कृषिमा भन्दा सहरको ज्यालादारीमा प्राप्त हुन थालेपछि घर किन्न नसक्ने श्रमजीवी परिवार राजमार्ग र सहरबजारका छेउछाउमा जमिन ओगटेर बस्न थालेका छन् । उनीहरू किसान होइनन् ।भूमि, किसान र राज्यबीचको सम्बन्ध गतिशील छ र एउटा स्थिर चरित्रका रूपमा यसलाई हेर्न मिल्दैन । कृषिमा आश्रित, तर भूस्वामित्व नभएको किसान राज्यका गलत नीतिको सिकार भएको हो । कृषि गर्ने तर जमिन नहुने पनि राज्यसँग खोस्रने माटो मागेर संघर्षरत छ, स्थायी आवास नभएको तर घर–टहरा बनाएर सार्वजनिक जमिन ओगटेकाले पनि राज्यसँग आवासको अधिकार मागिरहेको छ । यी पक्ष र राज्यबीच संघर्ष छ । आदिवासीको जीवन पद्धति र राज्यका नीतिबीच पनि संघर्ष छ ।यसरी राज्यमा उपलब्ध प्राकृतिक स्रोतको उपयोगको अधिकार क्षेत्र बाँडफाँटको विषय राज्य र किसानबीच पनि संघर्षको विषय बन्दै आएको छ । अहिले जमिनको वस्तुकरण भएकाले यो संघर्षमा बजार तेस्रो पक्षका रूपमा नियन्त्रणको लडाइँमा सामेल भएको छ । यो अन्तरसंघर्ष नै भूमिको विषयमा रहेको संघर्षको चरित्र बनेको देखिन्छ । राज्य पहिले जमिनदारका पक्षमा उभियो, अहिले बजारका पक्षमा उदार र किसानका पक्षमा अनुदार रहँदा किसान जहिले पनि पीडित छन् । राज्य भूमिहीन किसानका पक्षमा हस्तक्षेप गर्न प्रतिबद्ध छैन भन्ने कुराको उदाहरण त भूमि व्यवस्थासम्बन्धी आयोगहरूको विकृत राजनीतिले नै देखाउँछ ।‘जसको जोत, उसको पोत’ भन्ने कम्युनिस्टहरू नै जोत्नेहरूप्रति अनुदार किन भए होलान् ?हो, तपाईंले भन्नुभएजस्तै नेपालका कम्युनिस्ट जोत्नेहरूप्रति अनुदार छन्, जो पहिले ‘जसको जोत, उसको पोत’ भनिहिँड्थे । कम्युनिस्ट पार्टीको नेतृत्वमा मध्यम र धनी किसान परिवारकाहरू नै पुगे । तिनले आफ्नो वर्ग हित हेरे । सत्तामा पुगेपछि तिनको हिमचिम सत्तारूढ वर्गसँग भयो, जसको हातमा जमिन धेरै थियो । सत्तारूढ वर्गसँग सम्झौताको नीति लिएपछि जोताहालाई छाड्दै गए । कम्युनिस्टहरूको वर्ग र विचारको रूपान्तरण नै यसको कारण हो ।भूमिहीन र किसानहरूको कथा–व्यथाले नेपाली समाजको अनुहार कस्तो देखाउँछ ?अहिलेको नेपालमा सबैभन्दा गरिब भनेकै भूमिहीन र गरिब किसान परिवार हुन् । सहरी गरिबको तुलनामा ग्रामीण गरिबको संख्या बढी हुनु या ग्रामीण गरिबीको प्रतिशत बढी हुनुले यसलाई पुष्टि गर्छ । यो अवस्था भूमि वितरणसँग पनि सम्बन्धित छ । जसको जमिन धेरै छ, ऊ गरिब छैन । जमिन कम छ तर किसान पेसामा छ भने ऊ गरिब छ । र, यस्तो गरिबले या त अरूको जमिन कमाउँछ र आफ्नो श्रमको उत्पादकत्वको मूल्य पाइरहेको छैन या ऊ कृषि श्रमिक छ, जसको रोजगारीको निश्चितता छैन ।जमिनको असमान वितरण, रुखोपाखोमा खेती गर्नुपर्ने बाध्यता, जमिनदार या भूमिपतिको जमिन कमाउँदा पनि परम्परागत उत्पादनका औजार र ज्ञान प्रयोग गर्नुपर्ने बाध्यता, कृषि उपजको मूल्य कम र बजारमा प्रतिस्पर्धा गर्न नसकेका कारणले साना किसान तीव्र सीमान्तीकरणमा पर्दै गएका छन् । आजको नेपालको साना किसान राज्यको गलत नीतिको सिकार पनि भएका छन् र बजारको शोषणमा पनि परेका छन्, जसले उसको अनुहार ख्याउटो देखिन्छ ।भूमिसँग जोडेर हेर्दा हाम्रो गरिबीका दुइटा चरित्र छ । एउटा सामन्तवादी भूमि वितरण प्रणालीका प्रभावले पहिले नै जमिनदार या भूमिपति परिवारमा जन्मेकाहरूसँग जमिन धेरै छ । त्यसको उपयोग गरेर उसले पढाइ–लेखाइ पनि उच्चस्तरमा गर्‍यो र जमिनको उपयोग गरेर पनि धन नै जोड्यो । ऊ पुँजीवादी उत्पादनका क्षेत्रमा प्रवेश गरेर पनि धनी भयो किनभने ऊ धनी परिवारमा जन्मेको थियो ।उसैको जमिन कमाउने परिवारको सदस्यले पढ्न सकेनन्, हुर्केपछि फेरि बाबुकै मोही लागेको जमिन बाँडेर कमाए या अर्कोको खेत महँगो सर्तमा कमाउन थाले । ऊसँग खान पुगेर सञ्चित गर्ने अतिरिक्त कमाइ भएन । त्यसैले ऊ गरिब किन भयो भने ऊ गरिब परिवारमा जन्मियो ।यससँगै हामीकहाँ वर्ण व्यवस्थाका कारण दलित हजारौं वर्षदेखि जमिनको स्वामित्वबाट वञ्चित थिए । अहिले पनि आमरूपमा दलित वञ्चितीकरणमै छन्, जसले गर्दा अहिले पनि ऊ परम्परागत थिचोमिचोमा परेर समाजको तहगत संरचनामा सबैभन्दा तल छ । यसका लागि सामन्तवादी भूमि सम्बन्ध एउटा कारणका रूपमा रहेको थियो, जसलाई बजारले थप जटिल बनाइदिएको छ ।भूमि हुने र नहुनेबीचको अहिलेको असली लडाइँ के हो ?कृषि क्षेत्रको मात्रै कुरा गर्ने हो भने भूमि नहुनेको मुख्य संघर्ष भूमिमा स्वामित्व र कमाइ आएको खेतमा श्रम गरेबापत त्यसबाट उत्पादित वस्तुमाथि पूर्ण स्वामित्वको खोजी उसको लडाइँको क्षेत्र हो । भूमिपतिका हकमा ऊ किसान या कृषि श्रमिकको श्रम शोषण गरेर आफ्नो जमिनको पूर्ण उत्पादन हासिल गर्न चाहन्छ । भूमिको स्वामित्व निरन्तर हातमा राखेर किसानको श्रम र एजेन्सी दुवै नियन्त्रण गर्न उद्यत छ । ब्याजे पैसा दिएर, जमिन कमाउन दिएर, मतमाथि नियन्त्रण गरेर अभ्यास गरिन्छ ।कहिल्यै किनारा नभेटेको भूमिसुधारको मुद्दा भविष्यमा कस्तो हुनेछ ?भूमिसुधारको मुद्दा अब वास्तवमा बौद्धिक विमर्शमा बाहेक राजनीतिक कार्यसूचीमा कायम छैन । आवासविहीन, सार्वजनिक पर्ती जमिन ओगटेर बसेका तर जमिनको स्वामित्व नभएका अव्यवस्थित बसोबासी अनि सुकुम्बासी, संविधानको व्यवस्था अनुरूप भूमिहीन दलित परिवारलाई आवासका लागि र ओगटेको जमिनको हकमा कृषिका लागि एक पटक जमिन वितरण गर्ने विषय मात्रै सम्बोधन भए पनि निकै राम्रो हुने थियो ।पहिले नै मोही कायम भएका जमिनमा मोहीलाई उसको हक दिलाउने विषयमा बाहेक भूमिसुधारको विषय नेपाली राजनीतिक डिसकोर्समा अब इतिहासको विषय हो । साम्यवादीहरूको मुख्य मुद्दा भए पनि कतिपय देशमा पुँजीवादीहरूले समेत (नेपालमा त सामन्तले नै) लागू गर्न खोजेको यो कार्यक्रमको अधिग्रो खसिसकेको छ, फेरि गर्भाधानको सम्भावना छैन ।राज्यको भूमि नीतिले किसानलाई सहयोग गरिरहेको छ कि झन् पीडित बनाइरहेको छ ?किसानलाई सहयोग गर्ने भूमि नीति छ जस्तोचाहिँ मलाई लाग्दैन, भएका नीतिले पनि काम गरेको छैन । अहिलेसम्मको भूमि नीति भूमिवालाहरूलाई सहयोग गर्ने खालको मात्र छ । त्यो ठूलो आकारमा खेती गर्न चाहने पुँजीपतिको पक्षमा पनि छैन ।राज्यले के गर्‍यो भने कोही पनि भूमिहीन नरहने अवस्था सिर्जना हुन सक्छ ?सबैलाई भूमिपति बनाउने या कसैलाई पनि भूमिहीन नराख्ने विषय अहिलेको उत्पादन पद्धतिसँग मेल खाँदैन । किसानलाई जोतभोग गर्न जमिन दिने, मोहीका रूपमा भोग गरिरहेको या हाल जोतभोग गरिरहेको जमिन किसानका नाममा गरिदिने र सहरीया सुकुम्बासीलाई आवासको व्यवस्था गर्ने विषयमा मात्रै अब राज्यले जोड दिनुपर्छ । बाँकी काम समुदाय र बजारलाई छाड्नुपर्छ ।"
उज्यालो-अँध्यारो कोलाज,"काठमाडौँ — टिन र रातको झिनो मिलन–काल हो, साँझ । साँझको चित्र न दिनजस्तो उज्यालो हुन्छ, न त रातजस्तो अँध्यारो । यसको रङ अर्धउज्यालो, अर्धअँध्यारो अर्थात् धमिलो–धमिलो हुन्छ । घाम डुब्नु दुई घडी, एक मुहूर्त (४८ मिनेट) अघिदेखि अस्ताउन्जेलको यो अल्पावधिलाई कतिपयले नाडीका भुत्ला हल्का देखिन्जेलको समयका रूपमा पनि अर्थ्याएका छन् ।साँझको सेरोफेरो औधी मनोरम हुन्छ । यतिबेला गाउँको गल्लीमा गाईबस्तु धूलो उडाउँदै गोठमा फर्किन्छन् । घरमा आमाहरू बत्ती बाल्ने तरखरमा हुन्छन् । यही साँझको स्वागतमा कवि हेमप्रभासले सिंगै कवितासंग्रह ल्याए, ‘साँझमा सेल्फी’ । समयको यही अनौठो कालखण्डको छाया–छविलाई उनले कविताको चुली बनाएका छन् ।यो साँझको मात्रै नभएर कविकै स्वचित्र अर्थात् सेल्फ पोर्टेट पनि हो । कविले आफ्नो छायाचित्र आफैंले उतारेका छन् । आफ्नै प्रतिच्छाया आधा उज्यालो र आधा अँध्यारो देखेका छन्, साँझजस्तै । अझ भनौं, कविले साँझको भव्य विम्बमार्फत साँझ, जीवन र कवितालाई एकाकार गरेका छन् । हाम्रो जीवन पनि न पूरै उज्यालोमा बाँचेको छ, न त पूरै अँध्यारोमा । जीवन उज्यालो र अँध्यारोको कोलाज जस्तो छ ।प्रस्तुत कवितासंग्रहको केन्द्रीय कथ्य साँझ छ । तर, यसमा कुनै विशिष्ट घटना वा सिलसिला छैनन् । आम मानिसको आँखामा झिनामसिना देखिने कुरालाई नै कविले काव्यिक कडीका रूपमा बलियोसँग उभ्याएका छन् । फुटकर रूपमा नछापीकन एकैचोटि पुस्तकाकार मालामा आएका यी साँझ–कवितामार्फत कवि हेभप्रभासले कविताको फराकिलो क्षितिज मात्रै देखाएका छैनन्, आफूलाई नेपाली कविताको नवीन मुकाममा पुर्‍याएका छन् ।‘साँझमा सेल्फी’ पाँच खण्डमा छ– साँझको रङ, साँझको स्वरूप, साँझको रेखा, साँझको आकार र साँझको स्पेस । भनौं, अलिकति रंग, स्वरूप, रेखा, आकार र स्पेसको साँझको सुन्दर संयोजन गरेका छन् । प्रत्येक खण्डमा १५–१५ थान कविता समेटिएका छन् । साँझका यी खण्ड जीवनकै प्रतिध्वनि हुन् । कवि साँझको एउटा बिन्दुमा उभिएर रंग आविष्कार गर्छन्, त्यसलाई विशिष्ट स्वरूप दिन्छन् । विभिन्न बांगाटिंगा रेखाहरू कोर्छन् र त्यसलाई आकार दिन्छन् अनि एउटा स्पेसको परिकल्पना गर्छन् । सेल्फी त्यसकै समष्टि हो ।प्रस्तुत संग्रहबाट के पुष्टि हुन्छ भने कवितामा मीतभाषा हुने रहेछ– हृदयको, सपनाको वा आत्माको । कविको अभ्यन्तर नै कविता भएर बोल्दो रहेछ । संसारकै सबैभन्दा नरम र तरल विधा रहेछ, कविता । सुस्तरी–सुस्तरी भन्न सकिने कुरा रहेछ कविता । बहिर्मुखीभन्दा अन्तर्मुखी कुरा रहेछ कविता । हामीले अहिलेसम्म कविता कथ्नै जानेका रहेनछौं । कुनै सूचना वा खबर दिने माध्यम मात्रै ठानेका रहेछौं । कविता गर्जन होइन, कविता स्पन्दन पो रहेछ । कोमलता नै कविताको पदचिह्न रहेछ ।परिवेश चाहे उज्यालो होस्, चाहे अँध्यारो, त्यसमा चिच्याउनु जरुरी रहेनछ । कोलाहलमा केही कर्कश थप्नु मात्रै कविता होइन रहेछ । प्रत्येक पंक्तिमा कवि हेमप्रभास कवितामा नदीले जस्तै सुस्तरी बोल्छन् । बतासको मन्द लहरमा फूलका पत्रहरू जसरी ठोक्किन्छन् र सौम्य धुन सिर्जना गर्छन् । हिमालजस्तै बिस्तारै–बिस्तारै पग्लिन्छन् र चराहरूझैं बिस्तारै–बिस्तारै चिरबिर गर्छन् । कविको कामना छ– म बिस्तारै बोलिरहन सकूँ ।यी कवि एकान्तमा सौन्दर्य देख्छन् । छायासित बातचित गर्छन् । पसिनामा अत्तर भेट्छन् । मान्छेको मन पत्थर हुन सक्दैन भनेर जिकिर गर्छन् । कविको उज्ज्वल निवेदन छ– मान्छे बन्न सकूँ । कलिला बालकको हातमा बन्दुक देखेर कवि विस्मित छन् । उनलाई चिन्ता छ– बन्दुक बोकेको बालकले पातहरूको सुसेली र डोकाहरूको पसिना, नदीहरूको गीत र मान्छेहरूको मन कसरी चिन्ला ?कवि अधिकतम मानवीयताको पक्षमा छन् । प्रेम र प्रकृतिको मधुर गायन गरेका छन्, युद्धको कुरूपता र बीभत्सता देखाएका छन् । यिनी हुंकार कदापि गर्दैनन्, हृदयमा झंकार मात्र दिन्छन् । कवि कविताजस्तै छन् । कविता पनि कविजस्तै । तसर्थ उनका कवितामा कविता मात्रै मगमाएको छ । कवि रमेश क्षितिजले प्रशस्ति लेखेका छन् ः (हेमका कविता) चर्को स्वरमा बाझेको जस्तो होइन बरु युगल जोडीले प्रेमालाप गरेजस्तो छ । मनपर्ने मानिसले कानेखुसी गरेजस्तो छ ।कवितामा प्रयुक्त साँझ, रात, बिहान आदि समयका अनेक रङ हुन् । गाउँ, पहाड र सहर पनि यही भूगोलका हुन् । उनका विम्बहरू प्राकृतिक छन् । नेपालभित्र पनि हुने त्यही हो, नेपालबाहिर पनि हुने त्यही हो । उनका कविताको मेनुमा राष्ट्रिय जीवनका उथलपुथल नभएका होइनन्, तर कति शालीन र सौम्य प्रस्तुति छ भने तिनले भतभती पोल्दैनन्, बरु समयको घाउमा शीतल मलम लगाउँछन् मात्रै ।हेमप्रभास कविताको नाममा समयको फगत रिपोर्टिङ गर्दैनन्, परिपक्व काव्यविन्यास गर्छन् । उनको उक्ति वैचित्र्यबाट पाठकको हृदयमा एक प्रकारको कम्पन पैदा हुन्छ । ‘साँझमा सेल्फी’ स्वचित्र मात्रै होइन, यो स्वप्रेम, स्ववार्ता वा स्वसंवाद पनि हो । उनको काव्यशैली सहज छ । विम्बावलीमा बेग्लै चमक छ । कथ्य एउटै भए पनि भाव र विम्ब दोहोरिएका छैनन् । तिनमा चित्रमय प्रभाव छ । लगभग पेन्टिङ नै हेरेजस्तो ।हेमप्रभासको कविता भाव र अर्थ विशेष छ । उनी कविता अर्थभन्दा पर छन् । अन्तरालभन्दा पर छन् । पञ्चेन्द्रियको सामर्थ्यभन्दा पनि पर छन् । विरलै कविता संगीत र चित्रको उचाइमा पुग्छन् । तर, उनका कविताको सज्जा त्यो स्तरमा छ । उनका असाधारण विम्बहरू स्थानीय नभएर वैश्विक छन् । यिनले विश्वभाषाको पाहुर बोकेका छन् । त्यसैले यी कविता अनुवाद भएर अन्य भाषामा जाँदा पनि उत्तिकै मगमगाउन सक्छन् । यो उच्चकोटिको काव्यकलाले हेमप्रभासलाई विश्व मञ्चमा चिनाउने प्रशस्त आधार तय गरेको छ ।‘पहाड बोकेर पहाडतिर’ (२०६६), ‘सहर पसेको मान्छे’ (२०७०) र ‘गीतैगीतको गाउँ’ (२०७१) का सर्जक हेमप्रभास सातै वर्षपछि सानदार रूपमा कवितामै फर्किए । उपन्यासको उफानमा उनीजस्ता कवि अल्झिरहने सम्भावना हुँदैनथ्यो पनि । उनी अझ सूक्ष्म, सूत्रात्मक र तीव्रतम काव्यानुभूति अनि समय सञ्चेतना लिएर फर्किनु खुसीको कुरा हो । ‘साँझमा सेल्फी’ पढेपछि निर्धक्क के भन्न सकिन्छ भने, हेमप्रभास कविता मात्रै लेखिरहेका छैनन्, कवितालाई समेत जीवन दिइरहेका छन् ।"
नेपालको पहिलो जितको कथा,"काठमाडौँ — पत्रकार हिमेशको हालै प्रकाशित पुस्तक ‘स्वर्णकथाः नेपाली फुटबलको’ ले फुटबल–वृत्तान्त भन्छ । नेपाली खेलकुदबारे कम पुस्तक लेखिएको छ, ठ्याक्कै नेपाली फुटबलबारे मात्रै लेखिएको त पुस्तकै छैन कि ? यसै पुस्तकको एक अंश :सन् १९५४ को विश्वकप फुटबल । स्विट्जरल्यान्डले विश्वकपको त्यस पाँचौं संस्करण आयोजना गरेको थियो । अब्बल दर्जाको फुटबलका लागि त्यो विश्वकपलाई अहिलेसम्म पनि सम्झिने गरिन्छ । त्यसै विश्वकपबाट जर्मनीले अन्तर्राष्ट्रिय फुटबलमा आफ्नो गहिरो छाप छोड्न सुरु गरेको थियो । पश्चिम जर्मनीले जितेको यो पहिलो विश्वकप हो । विश्वकप इतिहासमा सबैभन्दा राम्रो प्रदर्शनको आँकडा भएको टिममा पर्छ, जर्मनी ।त्यति बेला भने पश्चिम जर्मनी । यो सफलताले पूरा जर्मनीमा नयाँ फुटबल संस्कृतिका जन्म भएको थियो । केही वर्ष अगाडि नेपाल आएका पुराना प्रशिक्षक जोन फिगीले भनेका थिए, ‘जर्मनी त्यसै फुटबलमा बलियो भएको होइन, जर्मनीको रगतमा फुटबल बग्ने गर्छ ।’ त्यो दाबीमा गर्व थियो । अहंकार पनि । नेपाली फुटबललाई आधुनिक ढाँचा दिने जस धेरै अर्थमा यिनै जर्मनहरूलाई जान्छ । नेपाली राष्ट्रिय फुटबलले पाएका धेरै विदेशी प्रशिक्षकमध्ये जर्मनहरूको बाक्लो उपस्थिति छ ।अझ विशेषतः सुरुआती दिनका अधिकांश प्रशिक्षक जर्मन नै । यसैमा एक हुन्, फिगी पनि । उनको जन्म सन् १९४७ मा भएको थियो । पश्चिम जर्मनीले जितेको त्यो विश्वकप हुँदा उनी सात वर्षको छेउछाउमा थिए । उनले सायद राम्रोसँग फुटबल बुझेका पनि थिएनन् । तर, त्यो विश्वकपले ल्याएको तहल्काले फिगी आफैं पनि अछुतो रहेनन् । त्यसयता जर्मनीमा तयार भएको फुटबल संस्कृतिमा उनी हुर्केका हुन् । उनले आखिरमा फुटबललाई आफ्नो जीवन बनाए ।खेलाडीका रूपमा उनको गणना कतै हुन्न । सायद औसतभन्दा धेरै तल थिए । तर, प्रशिक्षक राम्रै निस्के । त्यो भन्दा पनि उनी प्रशिक्षकका पनि प्रशिक्षक भने राम्रा बने । खासमा उनी बायर्न म्युनिकका जबरदस्त समर्थक रहेछन् । बायर्नलाई विश्वकै सबैभन्दा राम्रो क्लब पनि मान्छन् । अचेल फिगी फिफा/एएफसी इन्स्ट्रक्टरका रूपमा काम गर्छन् । विभिन्न देश घुमेर फुटबल प्रशिक्षकलाई प्रशिक्षण दिन्छन् । यो काममा उनलाई महारथ प्राप्त छ, भनिन्छ ।फिफा/एएफसी इन्स्ट्रक्टरका रूपमा उनी धेरै अगाडि नेपाल पनि आए । त्यही भूमिकामा सन् २०१६ को अक्टोबरतिर उनी दोहोर्‍याएर नेपाल आए । त्यति बेला उनले नेपालमा तयार भइरहेको नयाँ पुस्ताका प्रशिक्षकलाई प्रशिक्षण दिए । फिफा एमए एलिट कोर्स नाम दिएको त्यस कार्यक्रममा उनले सुरुमै भनेका थिए, ‘म त्यो प्रशिक्षक हुँ, जसले नेपाली फुटबललाई पहिलो सफलता दिलाएको थियो । सन् १९८४ मा नेपालले दक्षिण एसियाली खेलकुदको फुटबलमा स्वर्ण जित्दा प्रशिक्षक म नै त हुँ ।’उनले यो घोषणा गर्दा उही रवाफिलो जर्मन पारा प्रस्ट देखिन्थ्यो । यस्तो घोषणा गर्दा उनी खुबै मज्जा पनि लिइरहेका थिए । त्यो कार्यक्रममा सहभागी हुनेमा बालगोपाल महर्जनदेखि उपेन्द्रमान सिंह र मृगेन्द्र मिश्र पनि थिए । नेपाली फुटबललाई धेरै सघाउनेमा, वास्तवमै तत्कालीन पश्चिम जर्मनी अगाडि पर्छ । सन् नब्बेतिर उसले नेपालमा एक से एक प्रशिक्षक पठाएको थियो । त्यति बेला पश्चिम जर्मनीबाट आएका प्रशिक्षकसामु अहिलेका विदेशी प्रशिक्षक केही पनि होइन, भन्ने धेरै छन् ।विशेषतः त्यति बेलाका पुराना खेलाडीहरू । यस्तै अब्बल दर्जाका एक प्रशिक्षक हुन्, फिगी । सन् १९५४ को विश्वकप प्रसङ्ग किन भन्दा उनी त्यसलाई सन् १९८४ को त्यो पहिलो नेपाली सफलतासँग जोड्न चाहन्छन् । सन् पचासको दशकको सुरुमा विश्व फुटबलमा हंगेरीको दबदबा थियो । हंगेरीबाट फ्रेन्क पुस्कास जस्ता खेलाडी खेल्थे । पुस्कासलाई विश्व फुटबलले पाएका अहिलेसम्मकै सबैभन्दा राम्रा खेलाडीमा गनिन्छ । त्यति बेला हंगेरी वास्तवमै गज्जबको टिम थियो र उसलाई सम्भावित विजेता मानिएको थियो ।हंगेरीलाई त्यति बेला ‘गोल्डेन टिम’ भनिन्थ्यो । सुरुआती चरणमा हंगेरी पश्चिम जर्मनीकै समूहमा थियो । लिग खेलमा हंगेरीले पश्चिम जर्मनीलाई ८–३ ले हरायो । जर्मनीका लागि यो साह्रै नमज्जाको हार थियो । बासेलमा भएको त्यस खेलमा जर्मन प्रशिक्षक सेप हरबर्गरले आफ्ना सबै पहिलो रोजाइका खेलाडी उतारेका थिएनन् । यो उनको रणनीतिकै एक भाग थियो । हंगेरीले लिग चरणको अर्को खेलमा दक्षिण कोरियालाई ९–० ले हराएको थियो ।त्यसयता हंगेरीले फाइनल पुग्न अगाडि ब्राजिल र उरुग्वेलाई हराएको थियो । यसैले अनुमान गर्न सकिन्छ, हंगेरीको टिम कस्तो थियो भनेर । पश्चिम जर्मनी पनि फाइनल पुग्यो । त्यस अगाडि उसले प्ले अफमा टर्कीलाई हरायो । नकआउट चरणमा भने उसले युगोस्लाभिया र अस्ट्रियालाई पन्छाएको थियो । फाइनलमा जब यी दुई टिम भिड्ने भए, सबैले अनुमान गरे, हंगेरीले फेरि अर्को ठूलो अन्तरको जित निकाल्ने भयो । तर होइन, त्यस्तो भएन् ।फाइनलमा जर्मनी ३–२ ले विजयी रह्यो । हंगेरी मात्र होइन, पूरा विश्वकपका लागि यो स्तब्धपूर्ण नतिजा थियो । तर जर्मन प्रशिक्षक हरबर्गरलाई भने फाइनल नतिजा स्वाभाविक लागेको थियो । उनले पहिलो खेलमा कमजोर टिम उतारेर हंगेरीलाई आफ्नो टिमबारे बुझ्ने अवसर नै दिएनन् । जति बेला जर्मनीले फाइनलमा आफ्नो वास्तविक पहिलो रोजाइको टिम उतारेको थियो, त्यति बेला हंगेरीले त्यस टिमलाई वास्तवमै बुझ्न नै सकेन ।खासमा जर्मनीको यो रणनीतिक सफलता थियो । फिगी भन्छन्, ‘नेपालले सन् १९८४ मा फुटबलतर्फ स्वर्ण जित्दा हाम्रो रणनीति पनि उस्तै थियो । मैले त्यही विश्वकपबाट प्रेरणा लिएर नेपाली टिमलाई उतारेको थिएँ र त्यस्तै सफलता पनि प्राप्त गरें ।’ त्यति बेला फुटबलमा चार देशको मात्र सहभागिता रहने भएपछि प्रतिस्पर्धा राउन्ड रोबिन लिगका आधारमा चल्ने भयो । सहभागी टिमका आधारमा नेपाल र बंगलादेशबीच नै प्रतिस्पर्धा चल्ने तय थियो ।सेप्टेम्बर १८ मा भएको पहिलो खेलमा नेपालले माल्दिभ्सलाई ४–० ले हराएर राम्रो सुरुआत लिन सफल रह्यो । त्यही दिन बंगलादेशले पनि भुटानलाई सजिलै २–० ले हरायो । त्यसको भोलिपल्ट नै बंगलादेशले पनि माल्दिभ्सलाई समान ५–० ले हरायो । नेपालले भनेआफ्नो दोस्रो खेलमा भुटानलाई ५–० ले पन्छायो । लगातारको जितले नेपाल र बंगलादेशले स्वर्णका लागि खेल्ने तय भयो । नेपाल र बंगलादेशबीचको लिगको अन्तिम खेलको नतिजा भने फुटबल समर्थकका लागि अनपेक्षित रह्यो ।नेपाल त्यस खेलमा ५–० ले पराजित रह्यो । यो हारलाई लिएर त्यति बेला काठमाडौंमा ठूलो तहल्का मच्चिएको थियो । एन्फा अध्यक्ष रहेका कमल थापालाई पनि यो हार पचेन । यसलाई लिएर उनले प्रशिक्षक फिगीसँग झगडा नै गर्न खोजेका थिए । पछि काठमाडौं आएका बेला यो घटनालाई लिएर उनी आफैं दंग देखिन्थे । उनी भन्थे, ‘बिचरा अध्यक्षले मेरो रणनीतिबारे बुझ्नै सकेनन् ।’ तर प्रतियोगितामा यस नतिजाले केही पनि फरक पारेन ।फाइनल नेपाल तथा बंगलादेशबीच नै हुने तय भयो । खालि कति भने लिग चरणको समाप्तिमा बंगलादेश अंक तालिकाको शीर्ष स्थानमा रह्यो । त्यति बेला एक जितको दुई अंक थियो । बंगलादेशको छ अंक रह्यो । नेपाल चार अंकमै सीमित रह्यो । फाइनल सेप्टेम्बर ९ को त्यो ऐतिहासिक दिनमा भएको थियो । दशरथ रंगशालामा त्यो फाइनल हेर्न कीर्तिमान ३० हजार दर्शक उपस्थित थिए । टिममा डिफेन्सको जिम्मा राजुकाजी शाक्यले पाए ।यसरी नेपाली राष्ट्रिय टिमबाट उनले डेब्युको अवसर पाए । नेपालले पाँचौं मिनेटमा अग्रता लिएको थियो र त्यो बंगलादेशको आत्मघाती गोल थियो । अहमदले बंगलादेशका लागि ३५ औं मिनेटमा बराबरी गोल फर्काए । पहिलो हाफको समाप्तिमा खेल १–१ को रोमाञ्चक बराबरीमा थियो । दोस्रो हाफ सुरु भयएता नेपालले दुई मिनेटको अन्तरमा दुई गोल गरेको थियो र यसले खेल नेपालको पक्षमा मोडिएको थियो । वाईबी घलेले ५१ र सुरेश पन्थीले ५३ औं मिनेटमा गोल गरे ।घलेले नै ६८ औं मिनेटमा आफ्नो दोस्रो तथा टिमको चौथो गोल पनि थपे । यस्तोमा नेपालको जित निश्चित देखिएको थियो । अहमदले ८५ औं मिनेटमा फेरि एक गोल फर्काए । यस्तो फाइनलको नतिजा नेपालको पक्षमा ४–२ रह्यो । नेपालले दक्षिण एसियाली खेलकुदको त्यस संस्करणमा जितेको यो चौथो स्वर्ण पनि थियो । उनी थप्छन्, ‘बंगलादेश नै हाम्रो मुख्य प्रतिद्वन्द्वी थियो । बंगलादेशी खेलाडी भने शारीरिक रूपमा बलिया थिए । अग्ला पनि थिए ।’‘मैले काठमाडौं आएयता बंगलादेशी टिमको खेल हेरेको थिएँ,’ उनी भन्छन् । बंगलादेशविरुद्धको खेल अगाडि नै नेपाल फाइनल पुगिसकेको हुनाले उनले त्यस्तो रणनीति तयार पारे, जसले बंगलादेशी खेलाडी अचम्ममा परुन् । बंगलादेशविरुद्धको अन्तिम लिग खेलमा उनले आफ्ना प्रमुख खेलाडीलाई आराम दिए र रिजर्भ टिम उतारे । त्यो खेल जितेर बंगलादेशी खेलाडी घमण्डी बने । उनीहरूले फाइनललाई हल्का रूपमा लिन सुरु गरे । ठीक यही बेला फिगीले बिछ्याएको जालमा बंगलादेशी टिम फस्यो ।"
मोबाइलमा मग्न मान्छे,"काठमाडौँ — चीनमा जे काम पनि अनलाइनमार्फत वा मोबाइलबाटै हुने ! कतिपय ठाउँमा नगद कारोबार नै नचल्ने रहेछ । क्यूआर कारोबार भर्खर फस्टाउँदै गएको ठाउँका हामीजस्ता पर्यटकलाई चीनको ‘क्यासलेस’, ‘फेसलेस’, ‘पेपरलेस’ सेवा खुब नौलो लाग्ने !प्रविधि र एआई उत्पादनका लागि विख्यात चिनियाँ समाजले तिनै उत्पादनलाई सर्वसाधारणको जीवनस्तर उकास्ने र दैनिक जीवनलाई प्रविधिमैत्री बनाउने काममा भरपूर प्रयोग गरेको प्रस्ट देख्न सकिने रहेछ ।करिब १.४११ अर्ब जनसंख्या रहेको चीनमा मोबाइल इन्टरनेट प्रयोगकर्ताको संख्या १.१ अर्ब अर्थात् ९९.७ प्रतिशत छ । सन् २०१९ मै चीनमा मोबाइल डेटाको पछिल्लो जेनेरेसन ‘फाइभ जी’ सेवा सुरु गरिएकोमा सन् २०२५ को अन्त्यसम्म १ अर्बभन्दा बढीले यो सेवा लिने प्रक्षेपण गरिएको छ । चीन अहिले फाइभ जी–एड्भान्स्ड (फाइभ जी–ए) नेटवर्क विस्तारमा लागिपरेको छ ।चीन विश्वकै ठूलो एप मार्केट हो । त्यहाँ सन् २०२४ मा एप डाउनलोड्स संख्या ११३ अर्ब पुगेको थियो । सबैभन्दा धेरै विच्याट सुपरएप डाउनलोड हुनेमा डिजिटल पेमेन्टका लागि अलिपे लोकप्रिय छ । तेस्रो सबैभन्दा धेरै डाउनलोड हुने एपमा टिकटकको चिनियाँ भर्सन ‘दउइन’ रहेको छ भने टिकटक स्वयं चाहिँ चीनमा प्रतिबन्धित छ । नेपालमा टिकटक बनाउनेहरूजस्तै चीनमा दउइन भिडियो बनाउनेहरू जहीँ–तहीँ नाचिरहेका, स्क्रिनसामु बोलिरहेका देखिन्छन् । नानी–बाबुदेखि वृद्ध बा–आमा दउइनमा मग्न हुने गरेका छन् ।अंग्रेजी वा अन्य भाषा बोल्न खासै नरुचाउने चिनियाँ समाजले आफ्ना कथा भन्न, अनुवाद गर्न, अत्यधिक चाप रहने सार्वजनिक यातायात र आन्तरिक पर्यटकको व्यवस्थापन गर्न, सांस्कृतिक सम्पदालाई दुरुस्त राख्ने लगायतका काममा मोबाइल र डिजिटल प्रविधिको प्रशस्तै प्रयोग गरेको छ । आफ्नो स्थानीय प्रविधि र उत्पादनमा गर्व गर्ने उनीहरू विदेशबाट आयात गरिएका एप्पल लगायतका उत्पादन प्रयोग गरे पनि घरेलु कम्पनीका डिभाइस र प्रविधिलाई सगौरव पर्यटक र साथीभाइसँग ‘इन्डोर्स’ गर्ने रहेछन् ।चिनियाँ मोडल नबुझी चीन जाने पर्यटकलाई भने त्यहाँको इन्टरनेटमा जोडिन महाभारतै हुने ! एप्पलमा त केही सहज रहेछ, अलि पुरानो मोडलका एन्ड्रोइड फोन बोक्नेलाई इन्टरनेट चलाउन लगभग असम्भव देखियो । गुगल, गुगल प्लेस्टोर र गुगलका प्रोडक्ट प्रतिबन्धित भएकाले वाइफाई जोडिए पनि चलाउन मिल्ने एप र ब्राउजर हुँदैनन् । जुन पायो त्यही भीपीएन पनि चल्दैन । 'डिजिटल डिटक्स' चाहनेलाई गज्जबै होला ।चिनियाँ कम्पनी हुवावेले आफ्नै एप मार्केटप्लेस ‘एप ग्यालरी’ बनाएको छ । यो चीनमा लोकप्रिय हुने नै भयो । एआई र सेमिकन्डक्टर चिपजस्ता उत्पादनमा पश्चिमा समाजलाई नै चुनौती दिन कम्मर कसेको चीनले स्मार्टफोनको हार्डवेयर र सफ्टवेयर दुवै क्षेत्रमा गरेको लोभलाग्दो प्रगति चीन घुम्दा झनै प्रस्ट देख्न पाइने रहेछ । सन् २०२४ मा झन्डै ५ करोड फोन बेचेको भिभो, साढे चार करोड आसपास फोन बेचेका हुवावे, अप्पो, अनरजस्ता कम्पनीले विश्वव्यापी रूपमै एप्पलको बजार खुम्च्याउँदै लगेका छन् ।जे होस्, डिजिटल गभर्नेन्सका नाममा अनलाइनबाट फर्म प्रिन्ट गरेर झ्याल–झ्यालमा लाइन बस्नुपर्ने, एउटै कार्यालयले इस्यु गरेका कागजात सोही कार्यालयको अर्को विभागले रूजु गर्नुपर्ने, ल्याप्चे लगाउँदै हिँड्नुपर्ने, चाहिएका बेला सर्भर कहिल्यै नचल्ने र अलिकति प्रयासमा घरैबाट गर्न सकिने कामका लागि ४ वटा ढोकामा नमस्ते गर्नुपर्ने समाजबाट गएको मलाई डिजिटल प्रविधि त यस्तो पो रहेछ भन्ने अनुभूति चिनियाँ समाजले एक हप्ताको बसाइमा गरायो ।"
टोरन्टोबाट सगरमाथासम्म,"नेपाल राम्रो कि क्यानडा ? टोरन्टो बसाइका ९ वर्षमा मैले धेरैलाई सोधेको र उनीहरूले पनि जवाफ चाहेको प्रश्न सायद यही हो । व्यक्ति, अवस्था र सन्दर्भअनुसार शब्द यताउता भए पनि जवाफको सार एउटै हुन्थ्यो, ‘घाम र जून दुवै सुन्दर छन्– समय र परिस्थितिअनुसार फरक उज्यालो दिन्छन् ।’नेपाल जरा हो, क्यानडा हावा भन्ने मलाई थाहा थियो । जरा बलियो भए हावामा जति पनि वेग हान्न सकिन्छ पनि भनियो । अनि यो पनि ज्ञान थियो– ब्याक होम भनेको मायाको गीत हो, कर्मभूमिचाहिँ अवसरको संगीत । दुबैसँग राम्रो तालमेल गर्न सके जीवनको सांगीतिक धुन कर्णप्रिय हुन्छसमेत भनियो ।‘नेपालको के धेरै मिस हुन्छ ?,’ यो चाहिँ मलाई कमै सोधिएको प्रश्न हो । किनकि, यसको जवाफ पहिल्यै अड्कल हुन्छ– दालभात, दसैंतिहार, दाजुभाइ वा दिदीबहिनी । तर, ज–जसले सोधे उनीहरूले फरक सुने, ‘हिमाल/पहाड ।’ हो, सन् २०१६ देखि ढुक्कै बस्दासमेत राम्रो दिशाबोध नभएपछि हिमाल/पहाड प्यारा भएका हुन् ।कहिल्यै कम्पास नहेरेको मान्छे टोरन्टो आएपछि दिशा पत्ता लगाउन नसकेर भौतारिएका दर्जनौं भोगाइ छन् । गुगल म्यापको दिशानिर्देश सही होला, तर बुझाइ गलत हुँदा गन्तव्य नै फरक परेका उत्तिकै अनुभव छन् । ती सबैको नतिजा– गन्तव्य पुग्न ढिला हुन्थ्यो । कहिले त अन्तै पुगिन्थ्यो । यो मजस्ता थुप्रै अधबैंसे आप्रवासीको साझा कथा हो । सुरुवाती वर्षका सबैजसो अपोइन्टमेन्टमा हस्याङफस्याङ गर्दै ढिलो पुग्ने कारण एउटै हुन्थ्यो– बाटो अल्मलिनु अर्थात् दिशाबोध नहुनु । क्रिकेट म्याच हेर्न जाँदा होस् वा इन्दिरा जोशीको कन्सर्ट– ढिलोको ढिलै भइयो । कारण उही– टोरन्टो क्षेत्रमा नेपालमा झैं दिशाबोध गराउने हिमाल/पहाड छैनन् ।नेपालमा उत्तर फर्किनु भनेको हिमाल/पहाड देख्नु हो । केचनामा उभियौं वा कैलालीमा गुडौं, उत्तरतिर हेर्दा हिमाल/पहाड हर्जा हुँदैनन् । अनि बाटो सोध्दा ‘त्यो पहाड काटेपछि पुगिन्छ’ भन्ने सुनेर हुर्किएको । यता कसैलाई सोधिहाले भन्छन््, ‘जीपीएस फलो हेर्नुस् ।’ प्राकृतिक जीपीएस बनेका नेपाली हिमाल/पहाड त्यसैले झन् मिस भए । आकाशलाई हिमाल/पहाडको फ्रेमबाट हेर्ने बानी परेको मलाई टोरन्टोको आकाशै अनौठो लाग्यो– रित्तो, बेनाम र बेसरो । प्रकाश र वायु प्रदूषणले तारा नदेखिने पाटो त अलग्गै छँदै छ । टोरन्टोमा सबैभन्दा अग्लो ठाउँ खोज्दा सीएन टावर मात्रै भेटियो । दुईपल्ट चढ्दा पनि त्यसले नेपाली हिमाल/पहाडको तिर्सना मेटाउन सकेन ।म जन्मे/हुर्केको इलामबाट देखिने क्षितिज प्राकृतिक थियो, जहाँ आकाश र धर्तीको संगम हुन्थ्यो । टोरन्टो क्षेत्रको क्षितिज कृत्रिम छ, जहाँ आकाशसँग हाइराइज विल्डिङ जोडिएको अनुभूति हुन्छ । क्षितिजै फरक देखिएपछि हिमाल/पहाड नभएको सहरमा छु भनेर सान्त्वना दिँदासमेत आँखाले कुइभीर र पाथीभरै खोजिरहे, कञ्चनजंघा र कुम्भकर्ण नै चाहिरहे ।देखिने सबै भू–भाग समथर रहेको टोरन्टो क्षेत्रमा दिशा हराउने क्रम नरोकिएपछि मैले गत वर्ष पहाड मात्रै होइन, हिमालकै काखमा पुग्ने अठोट गरें । ५००० मिटर माथिका माउन्ट लोगन र लुकानियासहित दुई दर्जन हिमाल क्यानडामै भए पनि तिनले आकर्षित गरेनन् । टोरन्टोबाट त्यहाँ पुग्ने दूरी र खर्च पनि कम थिएनन् ।सामुद्रिक सतहदेखि ११३ मिटर मात्रै उचाइमा पर्ने टोरन्टोदेखि ५,३६४ मिटरमाथिको सगरमाथा आधार शिविर पुग्ने योजना बनाएँ । महिना थियो– अक्टोबर । मौका थियो– दसैं तिहार । अनि, पदमार्गमा कतै दुई रात नबिताई गन्तव्य पुग्ने निधो गरें । कुनै समयको क्रोनिक अल्कोहोलिक मैले मदिरा छाडेको १२ वर्ष पुग्नै लाग्दा यो ‘सेल्फ च्यालेन्ज’ रोजेको थिएँ ।काठमाडौंमा तीन दिन पर्खिंदा पनि खराब मौसमले लुक्ला उड्न सकिएन । बोलेरो रिजर्भ गरेर फाप्लु पुगें । विदेशी पर्यटक बोकेको पिकअपमा खाँदिएर जुभिङ ओर्लिएँ । अनि, पिकअपमै झुन्डिएर थामडाँडा पुगें । खुम्बु क्षेत्रको पहिलो रात फाप्लुमा र दोस्रो पइयाँमा बिताइयो । थामडाँडादेखि साथमा थिए– पोर्टर र गाइड दुबै भूमिका निर्वाह गर्न तत्पर टेक तामाङ ।पइयाँदेखि नाम्चेको लक्ष्य राखेर पहिलो दिनको पदयात्रा सुरु गरियो । यो खुम्बु क्षेत्रमा मैले गरिरहेको पहिलो पदयात्रा थियो । बिग्रिएको मौसम खुल्दै जाँदा आकाशमा हेलिकोप्टर हुइँकिन थालेको देखियो । सुर्केदेखि चौंरीखर्क, छेप्लुङ, घाट हुँदै फाक्दिङ पुगियो । ढुंगा बिछ्याएको पदमार्गमा ओरालो/उकालो हिँड्दै जाँदा खुट्टा दुख्ने क्रम सुरु भइसकेको थियो ।फाक्दिङमा दालभात खाएर टोकटोक, बेन्कार हुँदै मोन्जो पुगियो । दूरीका हिसाबले पहिलो दिनको पदयात्रा नै २१ किलोमिटरभन्दा लामो थियो । मोन्जोको ‘नमस्ते लज’ मा नुहाइधुवाइ गरेर दालभात खाँदा निद्रा लाग्न थालिसकेको थियो । बिहान उठ्दा खुट्टा दुखेकै थिए, रुघा पनि थपिएको थियो । तैपनि, सिमसिमे पानीमा प्लास्टिकले झोला बेरेर नाम्चेतर्फ लम्कियौं ।सगरमाथा नेसनल पार्कको चेक पोइन्टमा इन्ट्री गरेर जोरसल्लेतिर लाग्दा पानी रोकियो । आधार शिविरतिरबाट फर्किरहेका पर्यटक, उनीहरूका सारथि बनेका पोर्टर र गाइड अनि भारी लिन झरिरहेका घोडा र खच्चड पदमार्गभरि देखियो । हिलारी पुल तरेर भ्यु पोइन्ट पुग्दा ‘रेशम फिरिरि...’ गाउँदै नाचगान गरिरहेका पर्यटकको एक हूल भेटियो ।खुम्बु क्षेत्रको सबैभन्दा ठूलो बजार नाम्चेमा पाइला टेक्दा अपराह्न १२ बज्दै थियो । पासाङग्याल्जेन शेर्पाले सञ्चालन गर्ने ‘खुम्बु लज’ मा झोला थन्क्याएर लन्च गरियो । केहीबेरमा मास्तिर उक्लिएर स्याङ्बोचे, सगरमाथा नेक्स्ट हुँदै ‘होटल एभरेस्ट भ्यु’ सम्मै पुगियो । फर्किंदा साँझको नाम्चे मध्यबजारका छ्योर्तेनबाट गुञ्जिएको ‘ओम मणि पद्य्मे हुँ...’ मा मग्न थियो ।भोलिपल्ट बिहान तेङ्बोचेतर्फ तेर्सो लाग्ने सुरसार गर्दा नाम्चे घमाइलो थियो । पूर्वतिर थामसेर्कुे मुस्कुराएको थियो । पश्चिममा कोङ्दे र खुम्बिला हिमाल हाँसेका थिए । डिङ्जुङ, डोले, फोर्छे हुँदै तेङ्बोचे पुग्दा बास पाइएन । भएका तीनटै लज प्याक थिए । दूरी पनि छोट्याउने र बास पनि भेट्टाउने योजनासहित फेरि अघि बढियो । त्यो रातको बास मिलिङ्गोमा भयो ।अर्को बिहान इम्जा खोलालाई देब्रेतिर पारेर अघि बढ्दै गर्दा रुख/बुट्यान देखिन कम भयो । प्रत्येक ५/१० मिनेटमा पर्यटक ल्याउने/प्रयोजनका हेलिकोप्टर हुइँकिएको देखियो । दुःखाइ कम गर्ने औषधिले पनि खुट्टाको पीडा पूरै निको भएको थिएन । रुघाको पीडा कायमै थियो । शरीर पूरै फिट नभए पनि आधार शिविर नपुगी नछोड्ने हुटहुटी तीव्र थियो ।आमादब्लम हिमालतिर जाने बाटो छुट्टिने पाङ्बोचे पुग्दा बिहानको १० बज्यो । त्यहाँ ब्ल्याक कफी पिइयो । घमाइलो दिन हुनुको फाइदा– जुन एंगलबाट जेको जसरी खिचे पनि तस्बिर सुन्दर आयो । सोमारेमा टन्न दालभात खाइयो । सुस्तरी अघि बढ्दा दिउँसै दिङ्बोचे पुगियो । त्यहाँ ‘ब्राइट स्टार लज’ मा बसियो । हिमाली क्षेत्रमा पुग्नुको खास अनुभूति गरियो ।भोलिपल्ट लोबुचेतिर लम्किँदा दिङ्बोचे तल पर्दै गयो । पूर्वतिर ६, ८१२ मिटरको आमादब्लम हिमाल दोब्बरझैं अग्लिएको र टल्किएको महसुस हुन्थ्यो । पश्चिम दक्षिणतिर टोबुचे, चोलात्से र महालङ्गुर हिमाल टल्किएका थिए । दूधकोशी किनारको फेरिचे लमतन्न थियो । जता हेर्‍यो उतै सुन्दर देखिने त्यो घमाइलो दिउँसो दुघ्ला पुगेको पत्तै भएन ।चुक्पी ल्हारामा सगरमाथा मेमोरियल पार्क भेटियो । खुम्बु क्षेत्रका हिमाल आरोहण गर्नेक्रममा ज्यान गुमाएका थुप्रै पर्वतारोहीको नाम देख्दा दुःख लाग्यो । घाम हराएर मौसम ढुस्सिएको थियो । जति अघि बढ्यो, जीउ उति भारी हुँदैथ्यो । लोबुचे पुग्ने बेला २०२३ अक्टोबरमा हेलिकोप्टर दुर्घटना भएको ठाउँ भेटियो । पाइलट प्रकाश सेढाईंको उपचारक्रममा मृत्यु भएको थियो ।लोबुचेको ‘शेर्पा लज’ मा मुस्किलले बास पाइयो । भोक नलागे पनि मसरुम सुप र पप–कर्न खाइयो । बेलुका जसोतसो दालभात निलेपछि ओछ्यानतिर लागियो । रातिबाटै अस्वस्थ महसुस भइरहेको थियो । बिहान त्यो क्रम बढ्यो । पानीसमेत निल्न मन लागेन । ट्वाइलेट जाँदा दिसा नआउने, नजाँदा छटपटी हुने भयो । मेरो अवस्था देखेर सहयोगी टेक तामाङ रनभुल्ल भए ।बिहान लोबुचेमा बसेका सबै पदयात्री आधार शिविरतर्फ बाटो लाग्दा म आलसतालस थिएँ । भएको के हो भन्ने नै यकिन थिएन । खुट्टा दुख्ने र रुघा लाग्ने समस्या छँदैथ्यो । त्यसमाथि फेरि शरीरै अनौठो लाग्दैथ्यो । पानी र चियासमेत पिउन नसक्ने स्थिति भयो । १० बज्दै गर्दा टेकले निर्णय सुनाए, ‘तपाईंलाई अल्टिट्युड सिक्नेस भयो, अब उकालो होइन ओरालो झर्ने ।’हिमालमा खेलाँची गर्नहुन्न भन्ने बुझेको थिएँ । अस्वस्थ भएर जबर्जस्ती उकालो लाग्न खोज्नु मूर्खता हो भन्ने नि बुझेकै थिएँ । तर, गोरक्सेप अर्थात् आधार शिविर पुग्ने दिन नै यस्तो लुलो भइएला भन्ने थिएन । १२,००० किलोमिटर टाढाको टोरन्टोदेखि आएर फटाफट लोबुचेसम्म आइपुगेको मान्छे ! अन्तिम दिन उकालो नगई फेरिचेतिर ओरालो झर्नुपर्ला भन्ने कल्पनै थिएन ।‘जे पर्ला पर्ला, म उकालै चढ्ने हो,’ पिएको दुई कप पानी र चाउचाउ सबै बान्ता भएपछि मैले निर्णय सुनाएँ, ‘अन्तिममा हार मान्दिनँ, बेसक्याम्प त पुगेरै छोड्ने हो ।’ टेकले ट्वाल्ल हेरिरहे । शेर्पा लजकी साहुनीले पनि केही भनिनन् । बिहानको साढे ११ बज्दै गर्दा मेरो ब्याग–प्याक गर्न नि टेकलाई नै जिम्मा लगाएँ । एउटा गोप्रो, गिम्बल र मोबाइल मात्रै बोकेर उनलाई पछ्याएँ ।प्रत्येक १० मिनेटमा उभिँदै, अर्को १० मिनेटमा बस्दै अन्ततः त्यो अपराह्न गोरक्सेप पुगेरै छोडें । लोबुचेमै ढिलो नभएको भए त्यसै दिन आधार शिविर पुगिने थियो । गोरक्सेप पुग्नासाथ सरकारी मेडिकल पसें । त्यहाँ कार्यरत डाक्टर सुनील बानियाँले सबै चेक गरेपछि निष्कर्ष सुनाए– ‘तपाईंलाई लेक लागेको होइन, फुड पोइजन भएको हो ।’ म तीन छक्क परें ।‘स्नोल्यान्ड हाइएस्ट इन’ औषधि बोकेर पस्दा साहुनी डराइन् । ‘बिरामी भईभई हिमालमा हत्ते गर्ने होइन, ओरालो झर्ने हो,’ उनले भनिन्, ‘भरे केही भयो भने यहाँ अप्ठ्यारो हुन्छ ।’ उनी सही थिइन्, तर म पनि गलत थिइनँ । बल्लबल्ल रहरको गन्तव्य टेक्न लाग्दा फर्किने कुरा सोच्न सक्दिनथें । पक्कै पुग्छु भन्ने हिम्मतले लोबुचेबाट गोरक्सेप उक्लिएको थिएँ । कष्ट भने धेरै थियो । गोरक्सेपमा त्यो रात म ११ पल्ट ट्वाइलेट गएँ । तीन थर्मस पानी पिएँ । कोठा थियो माथिल्लो तलामा, ट्वाइलेट भुइँतलामा । बान्ता र पखाला निरन्तर चलिरह्यो– रातैभर । सगरमाथा, ल्होत्से, नुप्त्से, पुमोरी आदि हिमालको काखमा अवस्थित गोरक्सेप सगरमाथा पदमार्गको अन्तिम बिसौनी ! तापक्रम सधैंजसो माइनसको माइनसै । बिहानीपख सायद दुई घण्टा जति निदाएँ ।‘अब टन्न ब्रेकफास्ट गरेर बेसक्याम्प लाग्ने हो,’ बिहान टेकलाई झक्झक्याएँ, ‘आज त हाम्रो बडा दिन हो ।’ नभन्दै भोक नभए नि टन्न खाएर हामी तेर्सो लाग्यौं । अढाई घण्टामा आधार शिविर पुग्यौं । करिब एक घण्टा त्यहाँ फोटो खिच्यौं । अरू पर्यटकलाई नियाल्यौं । गोरक्सेप फर्केर लन्च गरेपछि फेरि कालापत्थर उक्लियौं । फर्केर दिउँसो ४ बजेतिर ‘स्नोल्यान्ड’ मै ल्यान्ड भयौं ।‘हिजोको हालत देख्दा त पत्याएकी थिइनँ,’ साहुनी मतिर हेर्दै मुस्कुराइन्, ‘तपाईंले हिम्मत नहार्दा चिताएको ठाउँ पुगेरै छोड्नुभो ।’ शरीर हुइपा भए पनि इच्छाशक्ति उच्च हुँदा बेसक्याम्प र कालापत्थर दुबै पुग्न सफल भएको खुसीले म पनि फुरुङ्गै थिएँ । औषधि र खानेकुरा दुबै पेल्दै थिएँ । गोक्यो लेकतिर जाने योजना भने रद्द गरेर दोस्रो रात पनि गोरक्सेपमै बिताइयो ।लुलिएका खुट्टाले लुक्ला झर्न आँट दिएनन् । उनै डाक्टर सुनीललाई भेटें । उनले फेरि चेक गरेर औषधि थपिदिए । पूरै ठीक नभएको निर्क्यौल गर्दै हेलिकोप्टरमै भए पनि ओरालो झर्न सुझाए । यो पदयात्रामा सुरुबाटै सहयोग गर्ने मित्र चक्र कार्कीमार्फत् हेलिकोप्टर मगाएँ । म र टेकलाई बोकेर दूधकोशी माथिमाथि उडेको हेलिकोप्टर ११ मिनेटमै लुक्लामा ल्यान्ड भयो ।त्यो रात लुक्लामै रहन बाध्य भइयो । एयरपोर्ट नजिकैको ‘प्याराडाइज लज’ मा बसें । भोलिपल्ट अर्थात् ११ औं दिन काठमाडौं फर्किएँ । त्यहाँ सामान्य औषधोपचार गरेपछितङ्ग्रिएँ । शरीर कमजोर भए पनि मन एकदमै दह्रो भएको थियो । खुसी हुने कारण– टोरन्टोदेखि जे योजना लिएर खुम्बु क्षेत्र पुगेको थिएँ, आखिर त्यो पूरा गरेरै छोडेको थिएँ । हार मानेको थिइनँ ।‘अब टोरन्टोमा हराएको दिशा भेट्नु होला,’ साहित्यकार अमर न्यौपानेले फुर्क्याए, ‘चुचुरो चुम्नु मात्रै सफलता नमानौं, सगरमाथाको काखमा पुग्नु नि चानचुने होइन ।’ मलाई पनि १२ दिनसम्म हिमाल/पहाडसँग हुनु र मदिरा छोडेको १२ वर्षपछि त्यहाँ पुग्नुले नै धेरै खुसी दियो । सगरमाथा आरोहीले हिँड्ने बाटो पनि त्यही त हो, जुन हिँडिराखे के थाहा– भविष्यमा चुचुरै चुम्ने पो चाहना होला कि !"
२६०० वर्ष पुरानो पितृसत्ताको जरा,"काठमाडौँ — बुद्धत्वको खोजीमा सिद्धार्थले दरबार त्यागे। भूमिले स्वतन्त्रताका लागि ‘समाज’ लाई परै छाडी। सागर पत्नी छाड्दै छ। र, शान्तिको खोजीमा आइपुगेको छ– बुद्ध जन्मस्थल लुम्बिनी।हरेक मान्छे कुनै न कुनै संकटबाट गुज्रिरहेको छ। पारिवारिक, सामाजिक वा राज्यले निर्माण गरिदिएको संकट ! भूमिलाई ‘पहिचान’ को संकट छ, सागरलाई सम्बन्धको । शिल्पी थिएटरमा जारी नाटक ‘लस्ट एन्ड फाउन्ड’ ले बुद्धकालीन समाजको पूर्वपीठिकामा वर्तमानको जटिलता चियाएको छ, जहाँ पात्रहरू आफैलाई खोज्न भौँतारिइरहेका छन् ।इतिहास–वर्तमानको दशगजामा उभिएर भूमिले यशोधरा र आमा रजनीको कथा मात्रै भनिरहेकी छैन, अनागरिकको छटपटी र आक्रोश ओकलिरहेकी छे । एकल आमाले जन्म दिई हुर्काएका कैयौँ सन्तान नागरिकताविहीन छन्, उच्च शिक्षा पढ्न पाएका छैनन् र जागिरबाट वञ्चित हुनुपरेको छ ।नाटकको सुरुवात क्याफे प्लस बारको दृश्यबाट सुरु हुन्छ, जहाँ पारिवारिक विघटनको संघारबाट भागेर शान्तिको खोजीमा क्यानडादेखि नेपाल आएको सागर छ, अनि टुरिस्ट गाइड भूमि । पहिलो भेटमै अन्तरङ्ग कुराकानी गर्न सक्ने उनीहरूको विगत पनि खुल्दै जान्छ ।वैवाहिक जीवनप्रति असन्तुष्ट सागर अनि पारिवारिक जटिलतामा गुज्रिएकी भूमिबीचका तर्क–वितर्कले सम्बन्ध र समाजको धेरै आयाम खोतल्छ । बुद्धको जीवन र दर्शनबारे बहस हुन्छ । दुःख सत्य, समुदाय सत्य, निरोध सत्य र दुःख निरोध–मार्ग सत्यजस्ता बुद्ध दर्शनका आधारभूत चार आर्य सत्यलाई आधार बनाइएको नाटकमा पात्रहरूको भावनात्मक/मनोवैज्ञानिक ऐँठन महसुस गर्न सकिन्छ ।वर्तमान त देखिने/भोगिने कथा भइहाल्यो । नाटकको पूर्वकथाले भने सोचमग्न बनाउँछ । सागर–भूमिका कुरा सुन्दा सुन्दै हामी एकाएक २६०० वर्षअगाडि पुग्छौँ । यशोधरा र सिद्धार्थबीचको अन्तर्द्वन्द्व, सन्तान प्राप्तिका लागि दरबारको दबाब, अनागरिक हुनुको पीडा र एकल आमाका सन्तानप्रति राज्यले गर्ने विभेद लगायतका विषयमा कथा घुमेको छ ।बुद्धलाई अनेक कोणबाट पढ्यौँ, बुझ्यौँ र चिन्तन गर्‍यौँ । लेखक/निर्देशक घिमिरे युवराजले नाटकमा लैङ्गिक समानतावादी कोणबाट यशोधरालाई पुनर्व्याख्या गरेका छन् । उनको यो विनिर्माण–कला सशक्त र प्रभावी लाग्छ । १३ वर्षसम्म सन्तान प्राप्ति नहुँदाको मानस–दबाब अनि सिद्धार्थले छाडिगएका उजाड दिनमा कसरी गुज्रिइन् होला यशोधरा ? तर, नाटकमा यशोधरा अकिञ्चन छैनन् । न उनमा हतासा देखिन्छ, न त कुनै चिन्ता । ‘छाडेर तिमीले जान लागेका हौ सिद्धार्थ, म किन दुःखी हुनु ?’ घिमिरेले यशोधरालाई आत्मविश्वासी र निडर देखाएका छन् ।‘हरेक पुरुषलाई ऊ हुनुको महत्त्व बताइराख्नुपर्छ । उसले गरेको पुरुषार्थ र कर्मको प्रशंसा गरिरहनुपर्छ । तर, हामी त काम र योगदानको हिसाब–किताब नगरी जिन्दगी बिताइदिन्छौँ,’ यशोधरा सिद्धार्थका आँखामा आँखा जुधाएर भन्छिन्, ‘हामी भएर पनि देखिँदैनौ । बोलेर पनि सुनिँदैनौँ । तिमी गएपछि मलाई कसैले देख्नेछैन । मलाई तिम्रो छोराकी आमाको रूपमा मात्रै चिन्नेछन् । यस्तो डरलाग्दो पितृ सत्तामा बाउले नस्वीकारेको सन्तानको अस्तित्व कमजोर हुनेछ । यो सन्तानलाई नाम त दिउँला, तर मलाई डर छ– तिमीपछि उसको अस्तित्व विलीन हुनेछ ।’यता भूमिलाई समाज, राज्य र कुनै बन्धनको डर छैन । तर, ऊभित्र अनागरिक हुनुको आक्रोशसँगै लडाइँ पनि जारी छ । यशोधराबाट साहस जुटाउँदै आमा रजनीको प्रेम सँगालेर पाइला चालिरहेकी छे ऊ । थाहा छैन भूमिलाई बाबु को हो ? तर, ‘स्व’ को खोजीमा रहेकी ऊ अनेक अभाव र रिक्तताबीच पनि आफ्नै स्वप्निल संसार खडा गर्न चाहन्छे । पुरुष र प्रेममा उसलाई रत्तिभर विश्वास छैन, तर आमा ठूलो विश्वास हो । एकै राज्यका मानिसलाई नागरिक र अनागरिक बनाउने षड्यन्त्र उसलाई ठिक लागिरहेको छैन । भूमि कथित सिमाना भत्काउन चाहन्छे र गाउँछे जोन लेननको गीत—इम्याजिन देयर इज नो कन्ट्रिज्...।संकटको जोखिमले पहिचानको खोजी तीव्र निम्त्याउने रहेछ । सागर विदेशमा कैयौँ वर्ष बस्यो, तर पारिवारिक संकटपछि ऊ नेपाल फर्किएको छ । ऊ पछुतोमा छ, यत्तिका वर्ष बुद्ध जन्मभूमि नआएकामा । ऊ आफ्नो माटोको कुरा गर्छ, चाडबाड र संस्कृतिले उसलाई तानेको छ ।भावनात्मक पीडाले यी दुवै पात्रलाई कोतरिरहेको छ, बुद्ध दर्शनमा टेकेर यसलाई हामी दुःखको हिस्साका रूपमा हेर्न सक्छौँ । त्यसैले त अर्को दुःख निरोध मार्गको यात्रामा उनीहरू अघि बढ्न चाहिरहेका छन् । जीवनको असन्तुष्टि र बेचैनीबाट शान्ति र मुक्तिको खोज उनीहरूको उद्देश्य बनेको छ ।भूमि बाठी छे । जीवनका गहिरा प्रश्नमा घोत्लिने ऊ आध्यात्मिकताबारे चासो राख्छे । सागरको अशान्त मनलाई दिशा बोध गराउन एक हदसम्म ऊ सहायक बनेकी छे । सागर अध्यात्मको यात्रामा छ भने भूमि भौतिकवादी ।‘तीन-तीनवटा बुद्ध यहीँ जन्मेका रहेछन्, बुद्ध वाज बर्न इन इन्डिया रे,’ सागरमा राष्ट्रवादको रगत तात्छ । बुद्ध भूमिको माटो लगेर हरेक बिहान टीका लगाउनेसम्म कुरा गर्छ । तर, भूमि बेवास्ता गरिदिन्छे । ‘बुद्धलाई नागरिकता दिनु आवश्यक छैन । सीता न लवकुशलाई नागरिकता चाहिएको छ,’ ऊ अझ चर्को बोल्छे, ‘यही भूमिमा जन्मिएका कैयौँ युवालाई नागरिकता चाहिएको छ, जसलाई राजनीति र कानुनले अनागरिक बनाएको छ ।’राज्य त आम नागरिकको समूह हो । तर, किन त्यही राज्यले आफ्नै देशभित्र जन्मिएका मानिसलाई अनागरिक करार गर्न सक्छ ? के कानुन निर्माण गर्ने विधायकहरूले सुन्लान् भूमिको आवाज ?उसलाई त बुद्धलाई भगवान् बनाएको मन परेको छैन । भन्छे, ‘शाक्यमुनि बुद्धले मान्छेको ईश्वरप्रतिका अन्धविश्वास र अज्ञानता चिरे, तर मान्छेले अनिश्वरवादी बुद्धलाई ईश्वर बनाइदिए ।’बुद्ध भूमिमा किन बगिरहन्छ रगत ? लुम्बिनी वरिपरिकै बस्ती किन अशान्त छ ? यहाँका अधिकांश बालबालिका नै स्कुल पुग्न सक्दैनन् भने कसरी बुद्ध भूमिमा ज्ञानको ज्योति बल्छ ? यही देशमा किन नेताहरूका अनेक भ्रष्टाचार काण्ड बाहिरिइरहेका छन् ? ‘लस्ट एन्ड फाउन्ड’ प्रश्न हराएको समयमा प्रश्नको खोजी पनि हो ।वेट्रेस सुजाताको श्रीमान् जेलमा छ । ऊ सानी छोरी बोकेर गाउन थाल्छे—एउटा अवैध सपना छ मसँगसपना रोएको कहिल्यै सुनेका छौ ?के कलिली आमाले गाएको गीत सुनेका छौ ?जसको काखमा एउटा कलिलै सपना छजो कोही आई सोध्छ– यसको नाउँ के हो ?छोरीलाई नाम दिन नसकेकी सुजातालाई भूमि आँट भरिदिन्छे, ‘तिमी नै हौ उसको क्रिएटर । जन्मदाता, ईश्वर । तिमीबाहेक कसैसँग छैन उसको नाम राख्ने अधिकार । जसरी मेरी आमाले राखिदिइन् मेरो नाम । उनैले सिकाइन् मलाई सपना देख्न । यो जमिनमा बलियोसँग टेक्न ।’भूमि आमा र यशोधराको मनोदशामा चेपिएकी छे । ऊ बेलाबेला काँप्दै बक्न थाल्छे अतीत र आफूलाई विरेचनको तहमा पुर्‍याएर शान्त हुन्छे । ‘मल्टिपल पर्सनालिटी डिसर्डर’ उसका लागि समस्या होइन अतीत कहने माध्यम पनि बनेको छ ।भूमि या यशोधरा शक्तिशाली, वाचाल र आत्मविश्वासी लाग्छन् । चरित्रमा तीन तहको मिश्रण गर्न निर्देशकको निकै मेहनत देखिन्छ । फ्ल्यासब्याक र चरित्रको ‘ट्रान्सफर्मेसन’ यति सहजै गरिएको छ कि कुनै रिक्तता महसुस हुँदैन । छरितो सेट डिजाइनले मञ्च सुन्दर बनेको छ । मल्टिमिडियामार्फत पृष्ठभागमा लुम्बिनीका दृश्य र अंग्रेजी सबटाइटलले नाटकलाई प्रयोगधर्मी बनाएको छ ।मौलिक नाटकको खडेरी परेको नेपाली रंगमञ्चमा ‘लस्ट एन्ड फाउन्ड’ महत्त्वपूर्ण कृति बन्नेछ । पुस्तकका रूपमा समेत आउनु त अर्को उपहार । पवित्रा खड्का (भूमि) को अभिनय यति माझिएको छ, जहाँ खोट लगाउने कुनै कारण छैन । सुमित भण्डारी (सागर) निपुण लाग्छन् । गोविन्द ओली (वेटर) र सुहाना आचार्य (वेट्रेस) ले नाटक अवधिभर दर्शकलाई निराश बनाएका छैनन् ।"
"ती फुर्सदिला बाजे-बज्यै, यी जेन-जी !","‘गाउँका धेरै केटाहरू लाहुर गइसके, तँ कहिले जान्छ त काइँला ?’‘बिहान गोरुलाई घाँस काट्नैपर्‍यो, दिउँसो साहुको खेतबारी जोत्नैपर्‍यो, अनि राति सुत्नैपर्‍यो । कतिबेला जाने र लाहुर ? फुर्सदै हुँदैन ।’यो आजको होइन, झन्डै ६० वर्षअघि तनहुँ बन्दीपुरको एक संवादको सानो अंश हो, मैले अग्रजबाट सुनेको । उतिबेला काइँला ‘फुर्सद’ नभएर लाहुर गएनन् । आजभोलि दैनिक हजारौंको संख्यामा विदेशिइरहेका युवा के फुर्सद भएरै गए होलान् त ?साँच्चै फुर्सद के हो ? ‘प्रज्ञा नेपाली बृहत् शब्दकोश’ भन्छ, ‘कामबाट खाली रहेको समय, काम नभएको बेला ।’ के ‘काम नभएको समय’ नै ‘फुर्सद’ हो ? त्यसोभए बेरोजगारहरू सधैं ‘फुर्सदमै हुन्छन्’ भन्नुपर्‍यो ।‘वर्ल्ड लिजर अर्गनाइजेसन’ ले फुर्सदलाई ‘सन्तुष्टि, आनन्द र सामाजिकीकरणका लागि उपलब्ध समय’ भनी व्याख्या गरेको छ । यसले दिएको परिभाषाअनुसार, व्यापार, व्यवसाय, काम, कामको खोजी, घरायसी कामकाज तथा दैनिक अत्यावश्यक क्रियाकलाप (जस्तै : खानु, सुत्नुबाहेकको समय) मात्रै फुर्सदको समय हुनेरहेछ ।त्यसो त स्कटिस समाजवादी रोवर्ट आवेनले मजदुर अधिकारका सम्बन्धमा ‘आठ घण्टा श्रम, आठ घण्टा मनोरञ्जन र आठ घण्टा आरामको समय हुनुपर्छ’ भनेका थिए । त्यसपछि विश्वमा यो विषय अधिकांश मजदुर आन्दोलनमा दोहोरिने ‘साझा नारा’ बनेको छ । आवेनले आरामका लागि भनी छुट्याएको यो ‘आठ घण्टा’ लाई सायद फुर्सद भन्न सकिन्छ ।फुर्सदको समयमा के गर्ने त ? त्यो व्यक्तिको उमेर, स्वभाव, समाज–संस्कृति, आर्थिक हैसियतअनुसार (कतिपय अवस्थामा लिंगअनुसार पनि ?) फरक होला । तर, फुर्सदमा गरिने क्रियाकलापले जीवनलाई पुनर्ताजगी दिन, सिर्जनशील बनाउन र शारीरिक–मानसिक थकान हटाई स्वस्थ राख्न महत्त्वपूर्ण भूमिका खेल्नुपर्छ ।जेन–जी फुर्सदकेही साताअघि एसईई परीक्षा सकिएपछि छोराको अनुहारमा सितिमिति नदेखिने खुसी छचल्कियो । यो खुसीको कारण सोध्दा उसले भनेको थियो, ‘अब तीन महिना त फुर्सदै फुर्सद ! खुसी हुन योभन्दा बढी के चाहियो ?’‘के गर्छस् त फुर्सदमा ?’‘म त सोलो ट्रेक जाने हो– एभरेस्ट बेस क्याम्प र मनास्लु राउन्ड !’ भर्खरै १६ वर्ष पुग्दै गरेको छोरालाई एक्लै लामो यात्रामा पठाउने/नपठाउने ? त्यसको निर्णय त हामी अभिभावक नै गरौंला, तर उसले भने फुर्सदको समय ‘ट्रेकिङ’ गएर बिताउने सोचेको रहेछ ।‘जान नमिले के गर्छस् त ? अर्थात् प्लान बी ?’‘मोबाइल, ल्यापटपमा गेम खेल्ने, एनिमे हेर्ने अनि कहिलेकाहीं फुटसल जाने ।’भर्खरै एसईई सकेको साथीको छोराको दैनिकी पनि यसरी नै बितेको छ । काठमाडौं वरिपरिका क्षेत्रमा ‘हाइकिङ’ जाने गरेको साथीको छोरा केही दिनअघि मात्रै साथीहरूसँग माथिल्लो मुस्ताङ पुगेर फर्केछ ।‘घरमै बसे जतिखेरै मोबाइल र ल्यापटपमा झुम्मिन्छ, बरु यसरी नै घुम्न गएको ठीक,’ साथीले भनेका थिए ।१२ कक्षाको परीक्षा सकेर बसेकी दिदीकी छोरीको भने पोखरा तथा काठमाडौंका केही क्षेत्र घुम्ने योजना छ ।‘बाँकी समय के गर्ने नि ?’‘सोसल मिडिया हेर्‍यो, बस्यो,’ उनको उत्तर थियो ।‘सोसल मिडियामा के नि ?’‘रिल्स, टिकटक र स्न्यापच्याट । कहिलेकाहीँ चाइनिज, कोरियन ड्रामा पनि ।’साथीकी छोरीले पनि यसैपालि एसईई दिएकी हो । ऊ र उसका केही साथी मिलेर फुर्सदको समयमा ‘नेलआर्ट’ सिक्दै गरेको सुनाइ । अरू केही साथीहरू पनि ‘ब्युटिसियन’ तालिम लिँदै छन् ।‘यस्तो तालिम किन नि ?’‘बाह्र कक्षा सकिएपछि विदेश जाने हो । उता गएपछि काम पाउन सजिलो हुन्छ नि,’ उसले भविष्यको कार्यक्षेत्र पनि सुनाइ । ‘यस्तो तालिम आफ्नै रुचिले गरेको कि आमा–बुबाको सल्लाहले ?’‘आफ्नै रुचिले हो । अब त आफ्नो भविष्यबारे आफैंले योजना बनाउनुपर्‍यो नि !,’ उसले भनी ।अर्की साथीकी छोरी भने घरमै खाना पकाउन, कपडा धुन तथा आइरन गर्न, घर सरसफाइ आदि सिकिरहेकी रहिछिन् ।‘तिम्रो आफ्नै रुचिले हो ?’‘बेसिक लाइफ स्किल नसिकी अरू जानेर के काम ?,’ उसले भनी ।म किशोरी छँदा९/१० वर्षको उमेरदेखि नै स्कुल बिदाका दिन आमासँग घाँस काट्ने, भैंसी–बाख्रा चराउन जाने गरेरै समय बित्थ्यो । तरकारी टिप्ने, केलाउने, घर–आँगन बढार्ने तथा खेतबारीको काममा आमा–बुबालाई सघाउने गरिन्थ्यो । ती कामबाट बचेको समय साथीहरूसँग गट्टा, ढक्का, चुंगी, लुकामारी खेल्थ्यौं ।के ती दिनहरू निरश थिए ? थिएनन् । आमाले जस्तै काम गर्दा र उनलाई सघाउन पाउँदा अपार आनन्द हुन्थ्यो । घरमा टीभी थिएन, रेडियो मनोरञ्जनको साधन लाग्दैनथ्यो । कहिलेकाहीँ सुत्ने बेला आमा कथा सुनाउनुहुन्थ्यो । भूत र बोक्सीका कहानी पनि सुन्न पाउँथ्यौं । मनोरञ्जन यिनै त थिए । के त्यो फुर्सदको समयको उपयोग थियो ?उमेर अलि बढेपछि अर्थात् १३/१४ वर्षको छँदा भने विद्यालयमा पढाइ हुनेभन्दा फरक किताब पनि पढ्न थालें । त्यस्ता किताब दाइ–दिदीले पनि लुकाएर पढ्थे । ‘जवानीको जोस’, ‘यौवनको प्यास’ जस्ता शीर्षक भएका किताब हुन्थे ती । कतिपय किताबका बाहिरी गातामा केटीमान्छेका झन्डै नाङ्गा फोटाहरू हुन्थे भने किताबभित्र यौनका तिलस्मी कथा हुन्थे ।तिनका अतिरिक्त सत्यकथा, तथ्यकथा, अपराधकथा जस्ता पुस्तक पनि पढ्न पाइन्थ्यो । तिनका विषयवस्तु पनि यस्तै–यस्तै हुन्थे । हामी लुकेर र केही केटी साथीबीच यस्ता किताब साटासाट गरेरै पनि पढ्थ्यौं । विद्यालयको पाठ्यपुस्तक खासै पढ्न नचाहने साथीहरू पनि यस्ता पुस्तकमा खुब रुचि दिन्थे । केही केटीहरू भने केटा साथीसँग पनि यस्ता पुस्तक साटफेर गर्थे र कहिलेकाहीँ मैले नबुझ्ने गरी कोड भाषामा बोल्ने गर्थे । अहिले सम्झँदा ती किताब पढेर अरू फाइदा नभए पनि पुस्तक पढ्ने बानी भने तिनै किताबले लगाएजस्तो लाग्छ ।फुर्सदको समयमा गाउँका समवयी केटाहरू अक्सर फुटबल, भलिबल खेल्थे । उनीहरू खेल्दै गर्दा उनीहरूकै उमेरका हामी केटीहरू भने कि त घाँस काट्न वा घरमा खाना बनाउन व्यस्त हुन्थ्यौं । त्यस्तै, केटाहरू कहिलेकाहीँ फिल्म हेर्न गएको पनि थाहा पाउँथ्यौं, तर केटीहरूले भने त्यस्तो अवसर पाउन कठिन हुन्थ्यो । झूट बोलेरै जानेहरूको कुरा बेग्लै !अहिलेझैं इन्टरनेट भएको भए कस्तो हुन्थ्यो होला है त्यो समय ?आमाहरूको किशोरी–दिनयसै साल ६० वर्ष पुगेकी आमालाई सोधेकी थिएँ, ‘के गर्नुहुन्थ्यो फुर्सदमा ?’‘अहिलेको जस्तो समय कहाँ थियो र ? पँधेरामा पानी लिन जाने, घाँस काट्ने, बाख्रा–भैंसी चराउने, भाइबैनीहरू हेर्ने, मेला जाने ! त्यस्तै काम त हो । बाख्रा–भैंसी चराउन जाँदा साथीहरूसँग गट्टा खेल्थ्यौं, कुरा गर्थ्यौं, गीत गाउथ्यौं । त्यो बेला रमाइलो नै लाग्थ्यो । अहिलेजस्तो होइन, त्योबेला छोरीहरूको बिहे १३/१४ वर्षमै हुन्थ्यो । बिहेपछि फुर्सदको कल्पना गर्न पनि गाह्रो थियो ।काम त पहिले पनि त्यस्तै हो । तर, बिहेपछि भने नयाँ घर नयाँ ठाउँ ! सासू–ससुराको असाध्यै डर । कस्ता थिए बाबै ती दिनहरू ! कटाएरै आइयो । त्यस्तो दिन पनि थियो भनेर सम्झँदा एकादेशको कथा जस्तो लाग्छ । अहिलेका छोरी–बुहारीलाई त स्वर्गै छ नि । अरू बेला त त्यस्तै हो, स्वस्थानी व्रत, रामनवमी, कृष्णअष्टमी, तीज तथा पञ्चमी व्रतमा रमाइलो लाग्थ्यो । निराहार बस्नुपर्ने हुँदा कामको बोझ त्यति हुन्थेन । नगरी नहुने काम छिटोछिटो सकेर श्रीस्वस्थानी, कृष्णचरित्र, महाभारत, रामायण, देवीभागवत जस्ता किताब पढ्थ्यौं । पढ्न जानेका (प्राय: पुरुषहरू) ले पढ्ने र अरूले सुन्ने ! तिमीहरूलाई सुनाउने श्लोकहरू, कथाहरू त्यसरी नै त जानेको हो नि ।’‘अनि अहिले नि ?’‘आजभोलि त के छ र ? मोबाइलमा जे आउँछ, त्यही हेर्‍यो–बस्यो ।’केही वर्षअघिसम्म गाउँमा छँदा फुर्सदको समयमा वल्लाघरे, पल्लाघरे काकी, ठूलीआमासँग गफ गरेर आमाको समय बित्थ्यो । तर, अहिले आमा काठमाडौं बस्नुहुन्छ, युट्युब र टिकटकमा फुर्सद साटिन्छ । ‘अरू काम पनि त हुँदैन, के गर्ने त ?’ आमा भन्छिन् ।काकी, ठूलीआमाहरूका कथा पनि यस्तै थिए/छन् ।अहिले झन्डै ७५ वर्ष पुगेकी हजुरआमालाई पनि सोधेकी थिएँ, ‘भर्खरकी हुँदा फुर्सदमा के गर्नुहुन्थ्यो ?’‘मेरा बाबै के फुर्सद हुन्थ्यो र ऊ बेला ? ९ वर्षकै उमेरमा बिहे गर्दिए । बिहानै पानी लिन पँधेरा गयो, गाउँमा पानीको दु:ख, पालो बस्नुपर्थ्यो । पानी लिएर आएपछि घाँस काट्नुपर्‍यो । ठूलो जहान, भात पकाउने, भाँडा माझ्ने गर्दा घाम टाउका माथि आइसकेको हुन्थ्यो ।फेरि मेला जानुपर्थ्यो । मेलाबाट फर्केपछि फेरि खाना पकाउने, खान दिने, भाँडा माझ्ने । त्यतिले मात्रै कहाँ पुग्थ्यो र ? सासू, नन्दलाई गोडामा तेल लगाइदिनुपर्थ्यो । सुत्ने बेला त आधा रात भइसकेको हुन्थ्यो । केको फुर्सद हुनु बा त्यो बेला ? पछि पो छोराछोरी हुर्किए, सहर आइयो र पो फुर्सद भाको !’‘आजकल चाहिँ ?’‘अब त के गर्नु र ? यही मोबाइल दिएका छन्, टिकटक अनि के–के जाति आउँछ ! त्यही हेर्‍यो/बस्यो । विदेश भएका नाति–नातिना, आफन्तसँग कुरा गर्‍यो/बस्यो, समय त्यसै जान्छ । यो भाँडो जसले बनायो भगवान् हो बा । नत्र त्यति टाढा गएका नाति–नातिनासँग यसरी कुरा गर्न कहाँ पाउँथें र ?’यत्ति भनेर हजुरआमाले मोबाइल मायाले सुम्सुम्याइन् ।बाहरूका किशोरवय र अहिलेको फुर्सदखासै फुर्सद हुन्थेन रे त्यो बेला । बिहे मात्रै छिटो हुने होइन, जिम्मेवारी पनि सानै उमेरबाट लिनुपर्थ्यो ! पढ्न जाने र अरू बेला खेतबारीको काम गर्ने । जागिर गर्नेहरूको भने फुर्सद बेग्लै हुन्थ्यो । आमाहरूको भन्दा त अलि फुर्सद हुन्थ्यो नै बाहरूलाई ।बा भन्छन्, ‘गोठालो जाँदा साथीहरूसँग डन्डीबियो, गिर्रा र खेत खाली हुँदा भलिबल खेलिन्थ्यो, चाडबाडमा तास खेल्थ्यौं । गुरुङ र मगर बस्ती नजिकै हुनाले वैशाख–जेठतिर कोही भने चुड्का र घाँटु नाचमा जान्थे । शिवरात्रि, फूलपाती, माघे संक्रान्ति जस्ता समयमा जात्रा लाग्थे, त्यस्ता मेला/जात्राहरूमा साथीहरू मिलेर जान्थ्यौं ।’अहिलेको फुर्सद भने बाहरूको पनि बूढी–औंलामै अल्झिएको छ । सामाजिक सञ्जालहरू हेर्‍यो, युट्युबमा विभिन्न थरीका भिडियो हेर्‍यो, समय उसै जान्छ ।हजुरबाको पनि दैनिकी आजकल मोबाइलमै अल्झिन्छ ।दौंतरीको फुर्सदअफिसबाट घर आउनेबित्तिकै म एकछिन सामाजिक सञ्जालमा आँखा डुलाउँछु । फेसबुक, एक्स तथा टिकटकमा केहीबेर भुलेपछि दिनभरको थकान र तनाव कम भएझैं लाग्छ । मेरा लागि यो फुर्सदको मनोरञ्जन हो । अफिसका साथीहरू पनि त्यसै भन्छन्, त्यसै गर्छन् रे । टिकटक हेर्दाहेर्दै समय बितेको पत्तै हुँदैन रे । म्यासेन्जरमा केहीबेर गफियो, फेसबुक हेर्‍यो, समय गइहाल्छ ।बाहिरफेर काममा नजाने महिलाको पनि अधिकांश समय ‘इन्टरनेट’ मै बित्छ । टिकटक बनायो, हेर्‍यो अनि म्यासेन्जरमार्फत साथी र आफन्तसँग गफियो । मेरी दिदी पनि त्यसै भन्छिन् ।पूरै दिन वा अलि लामो फुर्सद भयो भने योजना अर्कै बन्छ । त्यस्ता दिनहरूमा हाइकिङ वा ट्रेकिङ जाने ट्रेन्ड पनि बढ्दो छ । केही वर्षयता म पनि केही दिनको फुर्सदमा साथीहरूसँग मिलेर हाइकिङ वा ट्रेकिङ जाने गरेको छु । त्यस्तो बेला प्रशस्त नेपाली पर्यटक भेटिन्छन् । केही वर्षअघि भने त्यस्तो थिएन, पर्यटक भन्नेबित्तिकै विदेशी मात्रै देखिन्थे ।तर, पुरुष दौंतरीको भने फुर्सद सदुपयोगको शैली केही फरक रहेछ । उनीहरूका अनुसार, फुर्सदको समयमा मन मिल्ने साथीहरू भेटघाट गर्ने, तास खेल्ने यस्तै यस्तै ! यस्तो समयमा साथीहरूबीच केटी मान्छेका कुरा पनि हुने उनीहरूले बताए । मसँग कुरा गर्ने अधिकांश पुरुष दौंतरीले सामाजिक सञ्जाल हेरे पनि आफ्नो उपस्थिति नदेखाउने बताए ।फुर्सद पनि वर्गीय हुने रहेछफुर्सदमा के गर्नुहुन्छ ?जवाफ एक : घुम्न जान्छौं, वर्षको एक पटक युरोपतिर । कहिलेकाहीँ पोखरा, धरानतिर पनि जान्छौं । छोटो समयको फुर्सद भने सामाजिक सञ्जाल चलाएरै बित्छ ।जवाफ दुई : लामो बिदामा मिल्ने साथीहरू मिलेर ट्रेकिङ जान्छौं । शनिबारको दिन हाइकिङ जान्छौं । अरू बेला समय हुँदा सामाजिक सञ्जाल चलाउने, टिकटक बनाउने त्यस्तै हो !जवाफ तीन : घरायसी काम गर्दैमा फुर्सद हुँदैन । हप्ता दिनभरिको लुगा धोयो, अनि खान मन लागेका कुरा पकाएर सबैजना भएर खायो अनि एकछिन मोबाइल चलायो– टिकटक, युट्युब हेर्‍यो ! त्यस्तै हो ।जवाफ चार : घरायसी काम गर्छु, खाना पकाउने, लुगा धुने, घर सरसफाइ गर्ने । अनि अरू बेला ? काम त त्यही हो त अरूको घरमा काम गर्न जान्छु ।‘फेसबुक, टिकटक चलाउनु हुन्न ?’‘टचवाला मोबाइल छैन । अरूकोमा कहिलेकाहीँ देखेकी छु ।’समाज वर्गीय छ । र, फुर्सदको उपयोग पनि वर्गीय हुने रहेछ ।फुर्सद र इन्टरनेटअहिले हजुरआमा पुस्तादेखि जेन–जीसम्मको साझा कुरा भनेकै फुर्सदको समयमा इन्टरनेटको बलियो उपस्थिति हो । इन्टरनेटमा खोजिने र हेरिने विषय फरक होलान्, बुझाइ र प्रयोगको समय फरक होला तर इन्टरनेट धेरैको बानी भइसकेको छ ।झन्डै २५ वर्षअघिसम्म खासै नसुनिएको इन्टरनेट सन् २०२५ को सुरुवातसम्ममा विश्वभरमै झन्डै पाँच अर्ब ६० करोड मानिसले चलाउँछन् । यो भनेको विश्वको कुल जनसंख्याको ६८ प्रतिशत हो । सन् २०१८ सम्म इन्टरनेटको पहुँच विश्वको कुल जनसंख्याको ५३ प्रतिशतसम्ममा थियो ।त्यस्तै, विश्वको कुल जनसंख्याको ६३.९ प्रतिशत अर्थात् पाँच अर्ब २४ करोड सामाजिक सञ्जाल प्रयोगकर्ता छन् । नेपालको कुरा गर्ने हो भने सन् २०२५ को सुरुवातसम्म १ करोड ६५ लाख अर्थात् कुल जनसंख्याको ५६ प्रतिशत मानिस इन्टरनेटको प्रयोग गर्छन् भने १ करोड ४३ लाख नेपालीले विभिन्न सामाजिक सञ्जालको उपयोग गर्छन्, जुन कुल जनसंख्याको ४९ प्रतिशत हुन आउँछ ।इन्टरनेटको पहुँच र विस्तारलाई सरकार विकासको मानकका रूपमा देखाउने गर्छ । विभिन्न स्थानीय सरकारले पनि ‘फ्रि वाइफाइ जोन’ कार्यक्रमलाई प्राथमिकताका साथ प्रस्तुत गरेका छन् । सरकारले प्राथमिकता दिएजस्तै वा विभिन्न अन्तर्राष्ट्रिय संघ–संगठनले भनेजस्तै इन्टरनेटले आम मानिसको जीवन सहज बनाएको छ ? वा त्यो गरिबलाई गरिबीको दुश्चक्रबाट बाहिर निकाल्न सहयोगी बनेको छ ?त्यसो त, इन्टरनेटको पहुँचले कामलाई सहज बनाउने र आम मान्छेलाई पनि कामको अवसर, आयको अवसर दिने ठानिन्छ । तर, बहुसंख्यक मान्छेले इन्टरनेट मनोरञ्जनका लागि उपयोग गरेको देखिन्छ । म र मेरा धेरै साथीहरू टिकटक तथा अन्य सामाजिक सञ्जालहरू मनोरञ्जनका लागि प्रयोग गर्छौं । तर, यस्ता माध्यमलाई केही हामीजस्ता सामान्य मान्छेले पनि आयआर्जनका माध्यमका रूपमा प्रयोग गरेका दृष्टान्त प्रशस्तै छन् ।सन् २०१९ मा प्रकाशित ‘द नेक्स्ट बिलियन युजर्स’ पुस्तककी लेखक/प्राध्यापक पायल अरोराले इन्टरनेटलाई गरिब व्यक्तिहरूको फुर्सदको अर्थतन्त्र भनेकी छन् । उनी भन्छिन्– ‘कम आय भएका मानिसहरू फुर्सदको समय कटाउन इन्टरनेट प्रयोग गर्छन् । विश्वका गरिबहरू, जसको पहुँचमा इन्टरनेट पुगेको छ उनीहरू आयआर्जनमा होइन मनोरञ्जनका लागि इन्टरनेट प्रयोग गर्छन् ।’विकसित देशमा आर्थिक उपार्जनका लागि इन्टरनेट प्रयोग गरिन्छ भने गरिब देशका जनता जीवनस्तर सुधार्न होइन, मूलत: मनोरञ्जनकै लागि इन्टरनेट प्रयोग गर्छन् । यसले गरिबी र विषमता झन् बढाउने त होइन ? त्यसैले इन्टरनेटको पहुँच अनुत्पादनशील बन्ने त होइन ? त्यो चुनौती छँदै छ ।विविध कमजोरी र जोखिमका बाबजुद इन्टरनेट अहिलेको युगको अपरिहार्यता हो । योबिना अबको दैनिकी ठप्पप्राय: हुन्छ । इन्टरनेटले विश्व अर्थतन्त्रको ठूलो हिस्सा ओगटेको छ ।वर्ल्ड बैंकको एक अध्ययनले सन् २०२३ सम्म इन्टरनेटमा आधारित अर्थतन्त्रले विश्वको कुल गार्हस्थ उत्पादनमा १५ प्रतिशत योगदान पुर्‍याएको देखाएको थियो भने सन् २०३० सम्म डिजिटल इकोनमीले विश्वको कुल गार्हस्थ उत्पादनको ३० प्रतिशत हिस्सा ओगट्ने वर्ल्ड इकोनोमिक फोरमले गरेको एक अध्ययनले देखाएको छ । यसबाट अब इन्टरनेट मेनस्ट्रिम इकोनोमी बनेको देखिन्छ । विकसित विश्वका लागि अर्थतन्त्रको मूल आधार बनेको इन्टरनेट अविकसित र गरिब मुलुकमा भने फुर्सदको समयको मनोरञ्जनको साधन बनेको छ ।इन्टरनेट : एक लतइन्टरनेट वर्तमान जीवनशैलीको अविभाज्य जस्तै बनेको छ । आजभोलि त अधिकांशका लागि ‘फुर्सद भनेकै इन्टरनेट’ र अझ त्यसमा पनि सामाजिक सञ्जालका लागि छुट्याइएको समय हो । बालबालिका मात्र होइन, वयस्क र वृद्धवृद्धा पनि सामाजिक सञ्जालमा भुलिरहेकै छन् । खासमा अभिभावक नै इन्टरनेटको लतमा छन् भने बालबालिकामा इन्टरनेट लतको जोखिम प्रमुख चासो बनेको छ ।त्यसो त जेप्रति पनि अति आशक्ति राम्रो होइन । इन्टरनेट तथा सामाजिक सञ्जालको अति प्रयोग पनि अपवाद हुने कुरै भएन । इन्टरनेटको प्रयोग अस्वाभाविक होइन, तर केका लागि र कति प्रयोग ? त्यो विषय महत्त्वपूर्ण हो । स्नातक पढ्दै गरेका विद्यार्थी (१७–२१ वर्ष उमेर समूहका) हरूलाई घरमा धेरैजसो के गर्छौ ? भनेर सोधेकी थिएँ । अधिकांशले सोसल मिडिया हेर्ने, अनलाइन गेम खेल्ने तथा फिल्महरू हेरेर समय बिताउने बताएका थिए । ज्यादै न्यून संख्याले मात्रै साथीहरूसँग घुम्न जाने वा फुटबल, बास्केटबल तथा टेबलटेनिस जस्ता गेम खेल्ने बताएका थिए ।‘सामाजिक सञ्जालमध्ये पनि के–के चलाउँछौ ?’‘इन्स्टाग्राम, फेसबुक, स्न्यापच्याट, टेलिग्राम, टिकटकहरू, ह्वाट्सयाप आदि चलाउँछौं । अनि रमाइलो लागेका कन्टेन्टहरू साथीहरूसँग सेयर गर्छौं ।’ इन्स्टाग्राम, फेसबुकमा फन्नी भिडियोदेखि र टेलिग्राम, एक्समा ‘सेक्स भिडियो’ सम्म सेयर गर्छन् रे ! ‘सेक्स भिडियो’ चाहिँ अलि कन्फिडेन्सियल ग्रुपमा मात्रै सेयर हुन्छ रे । यस सम्बन्धमा केटाकेटी दुवैको भनाइ समान थियो ।उनीहरूको सामाजिक सञ्जालमा पनि दुई वा दुईभन्दा बढी एकाउन्ट हुने रहेछ । एउटा आफन्त तथा अभिभावकसँग जोडिएको, जसमा संस्कारी/भलादमी देखिने कन्टेन्ट सेयर गर्ने र अर्को साथीहरूका लागि, त्यसमा जे सेयर गरे पनि भयो । यो भयो काठमाडौंको कुरा ।उत्तर भारतमा ग्रामीण तथा सहरी क्षेत्रका १५ सय विद्यार्थी नमुना उत्तरदातामा गरिएको एक सर्वेक्षणमा आधाभन्दा बढी उत्तरदाताले फुर्सदको समयमा इन्टरनेट, टीभी तथा मोबाइल फोन प्रयोग गर्ने बताए । ज्यादै न्यूनले मात्रै विभिन्न शारीरिक खेलहरू खेल्ने, केहीले सामुदायिक–सांस्कृतिक गतिविधिमा संलग्न हुने तथा ज्यादै न्यून संख्याका उत्तरदाताले हिँडडुल गर्ने, साइकल चलाउने, बाहिरी किताब तथा पत्रपत्रिका पढ्ने पनि बताएका थिए । त्यो अध्ययनले विद्यार्थीको अधिकांश समय इन्टरनेटमा, टीभी तथा मोबाइलमा बित्ने हुँदा उनीहरूमा शारीरिक तथा मानसिक स्वास्थ्य समस्या आउन सक्ने जोखिम औंल्याएको थियो ।फुर्सद व्यवस्थापन जीवनको महत्त्वपूर्ण कला हो । फुर्सदको समयको सदुपयोग गर्न जान्ने हो भने यसले शारीरिक र मानसिक स्वास्थ्यमा सकारात्मक प्रभाव पार्छ र नजान्ने हो भने जीवनमा तनाव थपिन्छ । आजभोलि फुर्सदको अधिकांश समय इन्टरनेट र अझ त्यसमा पनि सामाजिक सञ्जालले खपत गरेको छ । इन्टरनेट आधुनिक जीवनशैलीको अविभाज्य त अंग हो, तर योबिना पनि फुर्सदको समयमा गर्न सकिने अन्य रमाइला गतिविधि छन् ।आफ्नो आर्थिक क्षमताले धान्ने गरी देश तथा विदेशका विभिन्न ठाउँ घुम्न जानु, रमाइला र ज्ञानवर्द्धक पुस्तक पढ्नु, नाटक तथा फिल्महरू हेर्नु, परिवारका सबै सदस्य मिलेर मनपर्ने परिकार पकाएर खानु, साथीभाइ मिलेर पिकनिक जानु आदि फुर्सदको समयमा गर्न सकिने क्रियाकलाप हुन् । अझ त्यसभन्दा पनि फुर्सदको समय हामीले साथी तथा प्रियजनलाई दिन सक्छौं ।सम्झनुस् त, टिकटक र फेसबुकका भित्तामा देखिने भर्चुअल मनोरञ्जनभन्दा प्रियजनसँग मीठा कुराहरू गरेको, हातमा हात समातेर हिँडेको वा सँगै चुपचाप आकाशतिर टोलाएर बिताएको क्षण कति आनन्ददायी होला ! फुर्सदको अमूल्य समय इन्टरनेटमा मात्रै नसक्नुस् है !"
‘समीक्षालाई मृत घोषणा गर्नु अराजनीतिक राजनीति’,"करिब दुई दशकदेखि समालोचना, निबन्ध र समीक्षा विधामा कलम चलाइरहेका गुरुङ सुशान्त पहिचान पक्षधर लेखकका रूपमा परिचित छन् । आलोचनात्मक चेत, सबल विश्वदृष्टि र स्वादिलो भाषाशैलीका कारण पाठकमाझ रुचाइएका गुरुङको पछिल्लो पुस्तक ‘इतर समीक्षा’ ले उनलाई प्रखर समीक्षकका रूपमा थप स्थापित गराएको छ ।सिनेमा, साहित्यदेखि वैचारिक गैरआख्यानबारे तीक्ष्ण विश्लेषण–मूल्यांकन प्रस्तुत गर्नेगुरुङसँग ‘इतर समीक्षा’ को सेरोफेरोमादीपक सापकोटाको समीक्षा–संवाद :तपाईंको सद्यः प्रकाशित किताब ‘इतर समीक्षा’ मा पाठकका लागि के सौगात लिएर आउनुभएको छ ?मैले जीवनमा कमाएको थोरै सम्पत्ति भनेको पाठक नै हो । पाठकसँग एकमुष्ट विमर्श गर्ने र मेरो समीक्षा लेखनको मोटामाटी यात्रा दर्शाउने मौका मैले ‘इतर समीक्षा’ मा पाएको छु ।एक थरी पाठक–मत भन्छ, ‘नेपाली समीक्षा मरिसक्यो, सद्गत गर्न मात्रै बाँकी छ ।’ एकछिनका लागि यसलाई अतिरञ्जित अभिव्यक्ति मात्रै मान्ने हो भने पनि समीक्षाले विश्वसनीयता गुमाएको चाहिँ सत्य हो भन्न त सकिएला नि ?मलाई लाग्छ, समीक्षालाई मृत घोषणा गर्नुचाहिँ अराजनीतिक ‘राजनीति’ हो । यस्तो अभिव्यक्तिले सिर्जनालाई दैवी प्रतिभाको फल देखाउने आदर्शवादी फुइँको बुई चढाएर आत्माश्लाघाको भीरतिर धकेल्न सक्छ र आलोचनाबाट अलगथलग राखिदिन्छ । यस्तो परिवेशले सिर्जनाको सामाजिक दायित्व ध्वस्त पार्दै लैजान प्रेरित गर्छ र व्यक्तिकेन्द्री अलमल र क्षणिकताभित्रबाटै नाम र दाम कमाउने लालसा सर्जकमा पलाउन सक्छ । र, अन्त्यमा— साहित्य सिर्जना शब्दखेलको रत्यात्मक आनन्दजस्तो बनिदिन्छ ।बरु, समीक्षा कमजोर भएको टिप्पणी गर्नु यथार्थ नजिक ठहर्छ । समीक्षा पनि कविताजस्तै बोध, अभ्यास र अध्ययनको त्रिवेणीमा घोटिएर निखारिने विधा हो । समीक्षक स्वाभाविक रूपमा बढी जिम्मेवार र समीक्षा धेरै विश्वसनीय हुनैपर्छ । समीक्षाले विश्वसनीयता गुमाउँदै जानु र दिशाभ्रमको ज्वरोले थलिनुचाहिँ सिंगो वाङ्मयकै लागि भयानक त्रासदी हो ।तपाईंले ‘इतर समीक्षा’ मा भन्नुभएको छ, ‘समीक्षाले त समग्र भाषा–साहित्यलाई मार्गदर्शन गर्न सक्नुपर्थ्यो । तर, समीक्षकहरू ठेकेदारजस्ता बनिदिएका र समीक्षाचाहिँ विधाभन्दा बढी ‘भूमिगत धन्दा’ झैँ भएको बजार–हल्लाले दुःखी तुल्याउँछ ।’ बजार–हल्ला मात्रै हो भने त किन दुःखी हुनु ? कि यो ‘बजार–सत्य’ हो ?यो पूरापूर बजार हल्ला मात्रै होइन, न त समस्त सत्य हो । यी दुईको बीचमा आंशिक यथार्थको गोहो देख्छु । निष्ठापूर्वक समीक्षा लेख्ने साथीहरू छन् भन्ने कुराले मलाई जति आनन्द दिन्छ, समीक्षाको बहानामा गुप्त सम्बन्धका रहस्यमय हिसाबकिताब मिलाउन अनावश्यक शब्द–मर्चा हालेको हरक मेरो नाकसम्म आइपुग्दा भने मर्माहत हुन्छु ।यदि समीक्षकको ‘नैतिक’ धरातलमा धाँजा फाटेको छ भने रातारात नक्कली नाम कमाउन लालायित ‘सर्जक’ अँध्यारोमा सुटुक्क आफ्नो लालचको लगानी चुहाउँछ । लाग्छ— जब धाँजा र लालच दुवै बढ्दै जान्छ, एउटा समयबिन्दुमा धेरैलाई बगाउने गरी पहिरो चल्छ । हाम्रो साहित्यको जमिन बलियो बनाउन सर्जक र समीक्षक दुवै जिम्मेवार र प्रतिबद्ध हुनुपर्छ भन्ने बोधकै कारण त्यस्ता केही नमीठो प्रसंगले म कहिलेकाहीं दुःखी हुन्छु ।समीक्षा उति पढिने जिनिस होइन । अझ केसम्म भनिन्छ भने समीक्षाको जम्माजम्मी दुई जना पाठक हुन्छन् । समीक्षक एक जना र जसको किताबमाथि लेखिएको हो, ऊ एक जना । यो सर्क्याजम (व्यङ्ग्योक्ति) मात्रै त होइन होला । समीक्षाको पाठक सङ्ख्या किन यति सानो भएको हो ?ठ्याक्कै यस्तै त नहोला । तर, पाठक कम हुनु अस्वाभाविक भने लाग्दैन । असल समीक्षा भनेको पाठको मूल्यांकन मात्रै होइन, सिर्जनाले उठान गरेको विषयमाथि विमर्श चलाउनु पनि हो । यसो हेर्दा देखिन्छ, हाम्रो समाजमा विमर्शभित्र सहभागी भएर अरूको मन्तव्यमाथि मनन गर्ने भन्दा आफ्नो सनकमा एक घैंटो भाषण पोखेर बाटो तताउने जमातकै बहुमत छ । त्यसैको प्रतिविम्बन हो कि यो ? ∕, लाग्छ— समीक्षालाई सीमान्तमा सारेको साहित्यको शिर सग्लो सप्रिँदैन ।कुनै किताबको समीक्षा लेखनका लागि तपाईंलाई उत्प्रेरित गर्ने तत्त्व के–के हुन् ? लेखकको प्रसिद्धि वा टेक्स्टको शक्ति ? अथवा, तपाईंले निजी मानदण्ड बनाउनुभएको छ ?किताबको भेलबाढी आउँदा सबै किताब पढ्न सम्भव नहुने हुनाले लेखकका पूर्वप्रकाशित सामग्रीको प्रभावले धेरथोर काम गर्न सक्ला । कहिलेकाहीँ प्रसिद्ध लेखकसँग धेरै अपेक्षा राखेर निराश हुने सम्भावना पनि उत्तिकै रहन्छ । तर, जब किताब पढ्न बसिन्छ, तब लेखकभन्दा पाठ नै मुख्य हुन्छ । समीक्षा लेख्दा किताबका मुख्य तीन तत्त्वले मलाई उत्प्रेरित गर्छन् : विषयवस्तु, विश्वदृष्टि र प्रस्तुति । यसबाहेक अरू साहित्यिक गुणवत्ताका पक्ष त छँदै छन् ।विश्वविद्यालयीय समीक्षाको हालत के छ भने ऊ अहिले पनि भानुभक्तको ‘बधूशिक्षा’ मा प्रगतिशील तत्त्वहरूको खोजीमा लीन छ । कवि श्रवण मुकारुङको ‘म्याडम गीता’ लाई (उदाहरणका लागि) उसले किन समालोचनाको लायक नठानेको होला ?विश्वविद्यालयले प्रश्न गर्न सिकाउनुपर्ने भए पनि त्यहाँ ‘मेथडोलोजी’ को नाममा कर्मकाण्ड गर्नुलाई नै प्राज्ञिकता मानिने अभ्यास भएकाले समीक्षा लेखन पनि ‘बिरालो बाँधेर श्राद्ध थाल्ने’ उखानको निर्वहन देखिन्छ । खासमा, समीक्षा त निकै जिम्मेवार दायित्वसहित लेखिनुपर्ने भएकाले यसको अगुवाइ विश्वविद्यालयले गर्नुपर्ने हो । तर, हाम्रा विश्वविद्यालयीय समीक्षाले प्रदर्शन गरेको शुष्कताले यस विधाप्रति नै वितृष्णाको जालो फैलाएको छ । विश्वविद्यालयीय समीक्षाले आफ्नो ढर्रा परिवर्तन गरेर सिर्जनात्मक नबनाएसम्म यो जालो फाट्दैन ।पहिचान पक्षधर लेखकका रूपमा परिचित हुनुहुन्छ । पहिचानवादी आन्दोलनका स्रष्टा र उनीहरूको लेखनलाई निकटबाट नियालिरहनुभएको छ । हाम्रो पहिचान वाङ्मय कत्रो छ, कस्तो छ ? यसले निर्माण गरेको सौन्दर्यशास्त्र कत्तिको गहकिलो छ ?पहिचानसम्बन्धी विचार प्रभावी पनि रहँदै आएको छ । पहिचानविरुद्ध प्रतिगामी तथा यथास्थितिवादी शक्तिहरू पनि सक्दो लागिपरेका छन् । र, ती शक्तिले पहिचानको मूल मर्म बङ्ग्याएर नेपाली वैचारिकीलाई भ्रष्टीकरण गर्न मलजल गरिरहेका छन् । कतिपय मार्क्सवादी भनिनेहरूसमेत पहिचानको राजनीतिलाई ‘परिचयको राजनीति’ नाम दिएर यो जात्यन्धतामा फस्ने भविष्यवाणी गर्दै असली पहिचान पक्षधरलाई हाउगुजी देखाउनमा दत्तचित्त छन् ।मार्क्सवादको साह्रै शास्त्रीय घेरामा दौडिरहने, तर नेपाली समाजको वर्ग–निर्माणको ऐतिहासिकतालाई नबुझ्ने या बुझ पचाउने यस्ता विडम्बनापूर्ण प्रयत्नले पनि हाम्रो वैचारिकी निर्माणको यात्रामा अर्को काँडे–तगारो तेर्स्याइदिएको छ । अर्को डरलाग्दो कुरा– कतिपय पहिचान पक्षधरले पहिचान–आन्दोलनको अन्तर्य बुझाउँदै अधिकार स्थापित गर्नुको साटो अल्प–अध्ययन र अहंकारकै बलमा अमुक व्यक्ति या समुदायलक्षित गालीगलौज गर्नमा समय र ऊर्जा खर्च गरिदिनाले पहिचानको मुद्दालाई भ्रमित बनाउँदै ‘जातिवाद’ को भीरतिर धकेल्न बल गरेको दृश्य देखिरहेका हुन्छौं ।जबकि, पहिचान आन्दोलनको मर्म बहुजातीय, बहुसांस्कृतिक, बहुधार्मिक र बहुभाषिक दर्शनअनुरूप समानता र सहअस्तित्वको क्यानभासमा नेपाली समाजलाई इन्द्रेणीमय बनाउनु हो । पहिचान आन्दोलनका कतिपय अभियन्ता नै नश्लवादी चिन्तनको धारमा पाइन चढाइरहेको दृश्य दुःखद लाग्छ ।ठ्याक्कै यही परिदृश्यको प्रतिविम्ब हाम्रो साहित्यमा देख्न सक्छौं ।मार्क्सवादी सौन्दर्यशास्त्रीहरूको समीक्षा पढ्नुभएकै होला । दुई बित्ता लामो अनुच्छेद, जार्गनहरूको बर्खे भेल, अरट्ठो र नीरस भाषा उनीहरूका विशेषता किन बनेका होलान् ?हो, यो अर्को समस्या छ । वैचारिक दृष्टिले मार्क्सवादी सौन्दर्यशास्त्र आफैंमा सुन्दर कुरा भए पनि यस कित्ताको समीक्षाले भाषाशैलीमा जुन जडता अपनाएको छ, त्यसले सुक्खा र रुखो बनाउँदै लगेको छ । साथै, नेपालको सन्दर्भमा आदिवासी सौन्दर्यशास्त्र र दलित सौन्दर्यशास्त्रसँग सहकार्य गर्ने आँट नबोक्नु मार्क्सवादी सौन्दर्यशास्त्रीहरूको ठूलो समस्या हो । अतः यसखाले समीक्षा लेखन निर्जन टापुजस्तो लाग्छ, पाठकलाई ।समीक्षा र समीक्षकको ‘पोलिटिक्स’ हुन्छ कि हुँदैन ?जसरी सिर्जनाले प्रत्यक्ष–परोक्ष या जानी–नजानी ‘पोलिटिक्स’ गरेको हुन्छ, त्यसरी नै समीक्षाको पनि ‘पोलिटिक्स’ हुन्छ । म त हुनुपर्छ भन्ने मान्यता राख्छु । सर्जकले अर्को पटक योभन्दा राम्रो सिर्जना गर्न सकोस् भन्ने शुभेच्छा राखेर समीक्षा लेख्नु पनि ‘पोलिटिक्स’ नै हो ।तपाईंका अक्सर समीक्षा–लेख आफैंमा राम्रा निबन्ध लाग्छन् । यस हिसाबले तपाईंका लागि समीक्षा सिर्जना हुनुपर्छ । तर, कतिपय साहित्यकार समीक्षा सिर्जना होइन भन्ने गर्छन् । यसबारे तपाईंको दृष्टिकोण प्रस्ट्याउनुस् न !समीक्षा सिर्जना होइन भन्ने वाक्य नै आफैंमा सिर्जना हो । किनकि, कसै न कसैले यो वाक्य आफ्नै बलबुत्तामा तुनेर–बुनेर सिर्जना गर्‍यो । तर, यस वाक्यको आशयप्रति म ठाडो विमति राख्छु । असली समीक्षाले पाठकलाई मौलिक सिर्जनात्मक स्वादसहित विमर्शको आह्वान गर्न सक्नुपर्छ । विचार र कलाको बहसमा पाठकलाई आमन्त्रण गर्न प्राविधिक भाषाबाट सम्भव छैन ।समीक्षाको भाषा, ढर्रा र ढाँचा किन पुरातन लाग्छ ? यसले ताजा र नयाँ भाषा, ढर्रा र ढाँचा आविष्कार गर्न ढिलो भइसकेन र ?हो, समीक्षा विमर्शको गहन विधा भएकाले विचार, भाषा र ढाँचामा नयाँ आविष्कार गर्नुपर्थ्यो भन्ने मतमा म शतप्रतिशत सहमत छु । यी कुरा पन्छाउने हो भने समीक्षक केवल अक्षरको दलाली गरिरहेको हुन्छजस्तो लाग्छ ।समीक्षालाई समृद्ध बनाउन अध्ययनको दायरा फराकिलो बनाउँदै नयाँ मान्छे र पुस्तकसँग संगत बढाउनुपर्ला । यात्रा–भ्रमण गर्ने हाम्रो जाँगर बढाउनु पर्ला । यीबिना त हाम्रो समीक्षाचेतको क्षितिज कसरी फराकिलो होला र ? फरक समाज, संस्कृति, इतिहासपरक पुस्तक र गम्भीर व्यक्तिहरूको संसर्गमा पुगेर तुलनात्मक अध्ययन नगरेसम्म हाम्रो समीक्षा ‘क्लिसे’ नै हुनेछ ।खँदिलो र गतिलो फिल्म समीक्षाको दुर्भिक्ष नै छ भन्दा पनि हुन्छ । जबकि, अन्तर्राष्ट्रिय रूपमै धाप मारिएका नेपाली फिल्म धमाधम आइरहेका छन् । तर, असल फिल्मलाई न्याय गर्ने खालका समीक्षा आउनै सकेका छैनन् । किन यस्तो भएको होला ?पछिल्लो समय नेपाली सिनेमामा निकै राम्रा काम भएका छन् । खासगरी, आदिवासी सौन्दर्य र विश्वास पद्धतिलाई सिनेमाले चिन्नुजस्तो सुन्दर र सुखद पक्षबारे हाम्रोमा न गतिलो बहस भएको छ, न त राज्यले चाल पाएको छ । यस्सो हेर्दा, हामी पुरानो धङधङीबाट अझै उत्रिनै सकेका छैनौं । सबभन्दा डरलाग्दो कुरा, प्रायः सिनेकर्मीले सिनेमालाई मनोरञ्जनको साधन र बजारको ‘वस्तु’ का रूपमा मात्रै हेरे भने अर्को लाजमर्दो कुरा, सिनेसमीक्षकले सिनेमाको कथावस्तु मिलाएर भट्याउन सकेकैमा आफ्नो सफलता सम्झे ।यी दुवै कुरा आत्मघाती लाग्छ । हुनु के पर्थ्यो भने गम्भीर सिनेमाले उजागर गरेको विषयमाथि समीक्षकले वैचारिक बहसको आह्वान गर्नुपर्थ्यो । किनकि, हाम्रोजस्तो लिखित इतिहास र औपचारिक अध्ययनको परम्परा कम भएको मुलुकमा शिक्षाको गतिलो माध्यम सिनेमा हुन सक्थ्यो । अक्षर नचिन्ने हाम्रा आमा–हजुरआमाहरूले समेत सिनेमाबाट नयाँ–नयाँ दृश्य र दीक्षा ग्रहण गर्ने अवसर पाउँथे । तर, हामीकहाँ सिनेमा–साक्षरताको कमी सिनेकर्मीदेखि समीक्षकसम्मै व्याप्त छ ।‘थिएटर रिभ्यु’ र ‘पेन्टिङ रिभ्यु’ का दीनहीनता कहिल्यै नसकिएझैं लाग्छ । यस क्षेत्रको गरिबी कसरी निवारण हुँदो हो ?थिएटर र पेन्टिङको ‘रिभ्यु’ का लागि पहिले ‘भ्यु’ प्रस्ट भएको ‘रिभ्युअर’ चाहिन्छ । हामीकहाँ ‘भ्यु’ मात्रै होइन, भेउ नै नपाएकाहरू धेरै छौं । यी विधाले प्रतिबद्धता र कटिबद्धतासहित धैर्यशील अनि अध्ययनशील समीक्षकको माग गर्छन् । बुझेर लोकलाई बुझाउने ल्याकत राखेर मात्रै यस क्षेत्रको गरिबी निवारण हुन्छ । यसका लागि नीतिगत रूपमा प्रस्टतासहित राज्यले लगानी गर्नुपर्ने हुन्छ । तर, राज्य हुँदाखाँदाको आकर्षक डाँडामाथि ‘भ्युटावर’ नामको नक्कलीे ‘पेन्टिङ’ गर्नमै व्यस्त छ अनि कसरी यताको समीक्षा समृद्ध हुनु ?तपाईंका समीक्षा पढ्दा के देखिन्छ भने तपाईं अरू विधामा जति कठोरतापूर्वक प्रस्तुत हुनुहुन्छ, कवितामा त्यसरी प्रस्तुत हुनुहुन्न । कविता साँच्चै गतिलो भएर हो वा कविहरूको बाक्लो संगतले हो ? कि पूर्वकवि हुनुको हैसियतले हो ?कविता आफैंमा शब्दहरूको अन्तराल या शब्दहरूभन्दा पर पनि अर्थ खोजिने विधा हो । मैले कविताको आलोचना गर्दा पनि कविताकै शैली पछ्याउने कोसिस गरें । ∕, मैले लेखेका कविता–समीक्षालाई बिस्तारै पढ्नुभयो भने प्रशस्त आलोचना भेट्नुहुन्छ । तर, त्यसमा कठोर शब्दचयन नगरेको भने साँचो हो । साहित्यप्रेमीले प्रेम गर्ने भनेकै काव्यिकतालाई हो भन्ने मेरो ठहर छ । किनकि, हरेक भाषाको शौर्य र सौन्दर्य नापिने विधा नै कविता हो । यसैले म कवितालाई प्रेम गर्छु ।नेपाली साहित्यमा धेरै लेखिएको र राम्रो काम भएको विधा पनि कविता हो भन्ने लाग्छ । राम्रा भनिएका कविका पनि एकाध कविता मात्रै लामो समय बाँच्ने हुन् । त्यसैले नेपाली साहित्यमा दीर्घायु बोकेका कविता छन् । अर्को महत्त्वपूर्ण कुरा, हामीले हाम्रै देशका भाषाहरूबारे खासै चासो नराखेर मात्रै हो, नत्र नेपालका मातृभाषामा सयौं अमर कविता हुन सक्छन् ।केही लेखकप्रति तपाईंको अतिशय मोह छ भन्ने गरिन्छ । जस्तो कि— कुमार नगरकोटी, नारायण ढकाल, खगेन्द्र संग्रौला । स्पष्टीकरणमा के भन्नुहुन्छ ? ‘कन्फेसन’ कै तहमा पुग्नुभए पनि हुन्छ ?उहाँहरूसँग मेरो भेटघाट भइरहने र मैले पनि उहाँहरूलाई अभिभावकसरह सम्मान गर्ने भएर यसो भनियो कि जस्तो लाग्छ । नत्र ‘संक्रमणमा नगरकोटी’ लेख्ने पनि गुरुङ सुशान्त हो भन्ने हेक्का राखिन्थ्यो होला । उहाँहरूलाई सम्मान र आलोचना दुवै गर्छु । खासमा, म राम्रा लेखकप्रतिको सम्मान गर्दो रहेछु । विचार र शिल्पमा विशिष्ट काम गर्नेहरूलाई सम्मान र प्रशंसा गर्दा नयाँ लेखकहरूलाई गहन काम गर्ने उत्प्रेरणा मिल्न सक्छ । समग्रमा, त्यसले सिंगो वाङ्मयलाई लाभ हुन्छजस्तो लाग्छ ।मलाई थाहा छ, अतिशय मोह त गोविन्द वर्तमानप्रति राख्छु । वर्तमानको नाम पटकपटक लिन्छु र साथीहरूलाई पढ्न सिफारिस गरिरहन्छु । तर, उनको नाम लिएर मलाई कसैले केही भनेको छैन । किनकि, उनीसँग मेरो बाक्लो संगत थिएन । मेरो अहिलेसम्म देखभेटै नभएका डोरबहादुर विष्ट, जोसेफ डाल्टन हुकर, टोनी हागन, अरुन्धती रोय र सुदर्शनराज तिवारीका ‘टेक्स्ट’ लाई खुलेर प्रशंसा गरी लेखेको छु । तर, उहाँहरूप्रति अतिशय मोह गुरुङले देखायो भनिएन नि ।संगत त, मेरो कवि विनोदविक्रम केसी, विमला तुम्खेवा, शकुन्तला जोशी, छम गुरुङहरूसँग बढी छ । तर, मैले उहाँहरूका मौलिक किताबबारे आजसम्म लेख्न नभ्याएको पनि त तथ्य साक्षी छ । मेरा हितैषीहरूको किताबको विमोचनदेखि भूमिका लेखनमा समेत खरो आलोचना गरेको छु । र, मित्रहरूकै किताबमाथि मस्त आलोचना गरी समीक्षा लेखेको प्रमाण त यही ‘इतर समीक्षा’ नै भइहाल्यो । यसैले मेरो लेखनमा आधारित भएर गरिएको होइन होला, यो टिप्पणी ।समीक्षा लेखेबापत आफूले आर्जन गरेको दुस्मनीमाथि केही बताउनुहोस् न !पहिलो दुस्मनी नलेखेरै सुरु हुन्छ । ‘हाम्रो किताबको किन नलेखेको ? के अपुग भयो मेरो रचनामा ?’ यस्ता प्रश्न गर्छन् । अरू नै सन्दर्भमा फ्याट्ट भेट भएका बेला एउटा कमजोर पुस्तकको चिरफार गरेर बस्ने फुर्सद र प्रसंग पनि मिल्दैन । कतिपयले चिल्लो घस्ने, कतिले मेरा साथीहरूको माध्यमबाट अनुरोध गर्ने र कतिले पत्रम्–पुष्पम्को प्रस्ताव पनि पठाउँछन् । यस्ता प्रलोभन–प्रस्तावलाई त म ठाडै बेवास्ता र इन्कार गर्छु । पुस्तक मन परे सात समुद्रपारिका लेखकदेखि कहिल्यै बोलचाल, भेटघाट नभएका स्रष्टाका सिर्जनाको समीक्षा पनि लेख्छु । खासमा यस्तै रचनामाथि लेख्न मज्जा आउँछ ।नढाँटी भन्छु– विचार र शैली नमिले पनि म कसैसँग व्यक्तिगत दुस्मनी पालेर–हुर्काएर राख्ने स्वभावको मनुवा होइन । तर, कसैले मलाई नलेखकै भरमा या आलोचनात्मक समीक्षा लेखेकै भरमा दुस्मनी साँचेर राखेका छन् भने त्यो मेरा लागि सम्पत्ति हो । तर, मन परेका पुस्तकदेखि सिनेमाको म खुलेरै प्रशंसा गर्छु । आलोचना पनि योग्य टेक्स्टको मात्रै गर्छु । अर्को कुरा– समीक्षा मेरो जागिर या ठेक्का होइन । मेरा आफ्नै हजार लन्ठाहरू छन् ।मन परेका सबै किताबबारे लेख्ने समय पनि नहुन सक्छ । त्यस्तै एक उदाहरण हो, श्याम साहकृत ‘अब्बा’ । कहिले त मन लागेको किताब पढ्ने मेसोसमेत मिल्दैन । मित्र बसन्त बस्नेतको पछिल्लो उपन्यास ‘सिमसारा’ को विमोचनमै गएँ । तर, अरू–अरू कामले पढ्न भ्याएको छैन । बसन्तजीलाई भनें पनि । साथीले ‘बिस्तारै पढ्दा हुन्छ’ भनेर माफी दिएका छन् ।"
"किसान कथा, संघर्ष गाथा","मान्छेको आदिम जीवन पद्धति र विकासक्रमको कथा सुनाउँछ, लेखक रामराज रेग्मीको किताब ‘नेपालको अर्थ–राजनीति’ ले । किताबले नेपाली इतिहासको अर्थ–राजनीतिक परिवेशलाई मिहिन खोजी, विमर्श र बहसको विषय बनाएको छ ।किताब भन्छ– भूमि प्रमुख उत्पादनको साधन भएकाले सत्ताको केन्द्रमा रहेकाले प्रजातीय साझा–भूमिलाई राज्यको सम्पत्तिमा बदलियो र आफ्ना नातागोता, भारदार, मन्त्री, सैनिक अधिकारी, पुरोहित आदिलाई वितरण गरियो ।त्यसपछि नै नेपाली समाजमा भूस्वामित्व प्राप्त गर्ने भूमिपति र भूमिहीन किसानबीच शोषणामा आधारित उत्पादन सम्बन्धको विकास भयो । यसरी किताबले नेपालमा अनेकन कालखण्डमा भएका राजनीतिक आन्दोलन, त्यसको अर्थ–राजनीति र ऐतिहासिक पक्षमाथि गम्भीर विमर्श गर्छ ।किताबको विशेषता के भने यसले इतिहासका खण्डहरूमा कृषि उत्पादन, जमिन र किसानबीचको सम्बन्ध, जमिनको निजीकरण, राज्यहरूको स्थापनापछि हिजोको सामूहिक उत्पादन सम्बन्ध बुझाउँछ । मानवको आदिम उत्पादन शैलीदेखि नवऔपनिवेशिक प्राक्–पुँजीवादी उत्पादनसम्मका विषयमा पुस्तकले मिहिन विश्लेषण प्रस्तुत गर्छ ।समाजशास्त्री र इतिहासकारहरू भन्छन्, ‘नेपाल सुरुमा त्यसै फालिएको भूमि थियो र बसाइँ–सराइका क्रममा बाहिरबाट आएका आप्रवासीले नै यहाँ खेतीपाती, पशुपालन आदि आर्थिक गतिविधिको थालनी गरेका हुन् ।’ सायद त्यसपछि क्रमशः समाज र राज्यको रूप विकसित भई अहिलेको सिंगो नेपाल स्वरूप बनेको हो । यो एककोणीय व्याख्या छ इतिहासकार र समाजशास्त्रीको । रेग्मीको यो पुस्तकले मानवको आदिम साम्यवादी उत्पादन सम्बन्धदेखि अहिलेको आधुनिकीकरणको कृषि उत्पादन परिवेश र समाजकै व्याख्या बढी गर्छ ।प्रसिद्ध दर्शनशास्त्री मार्क्सका अनुसार, आदिम साम्यवादी उत्पादन पद्धतिबाट अतिरिक्त उत्पादन हुन सक्ने अवस्था थिएन । जे–जति उत्पादन गरिन्थ्यो, त्यो केवल जीविका धान्न गरिन्थ्यो । फलाम, तामा आदिका खानीहरू भेटिएपछि धाउ गलाउने भट्टा र आरनको प्रविधि विकास भए ।र, विभिन्न भाँडाकुँडा, हातहतियार आदि कृषि औजार बनाउन थालिएपछि परम्परागत उत्पादन पद्धतिले फड्को मार्‍यो । काठको हलोमा फलामको फाली जोडिएपछि र फलामका कुटा, कोदाला वा धातुबाट निर्मित हातहतियार प्रयोग हुन थालेपछि खेतीपाती घुमन्ते–खेती र सामान्य पशुपालनबाट एक तह माथि उठ्यो ।मानवले नै प्रकृतिमा भएका जीवित प्राणीमध्ये अलि बढी जिम्मेवारी र स्वतन्त्रता पाएको छ । पुस्तकमा रेग्मी लेख्छन्, ‘मानव प्रजातिको अधिकार क्षेत्रभित्रका सम्पूर्ण खेत, बारी, वन–जंगल, खोलानाला, खानी, पशु–चरन आदि प्रजातिका सामूहिक सम्पत्ति बने ।त्यसकारण प्रत्येक प्रजातिका मानिसबीचको उत्पादन सम्बन्ध वर्गमा आधारित थिएन । नाता कुटुम्बबाट बनेको प्रजातीय उत्पादन सम्बन्ध वर्गमा आधारित थियो । सम्पत्ति सम्बन्ध साझा स्वामित्वमा आधारित थियो । उतिबेला साझा स्वामित्व भएका भूमिमा जंगल फाँडी भूमिलाई खेतीयोग्य बनाउने र गहुँ, जौ, फापर आदिको खेती गर्न थालियो । यो सुरुवाती अवस्था हो ।’मोर्गन र एंगेल्सले भनेका छन्, कृषि युगको विकासले नै राज्य सत्तालाई जन्माएको हो । पुस्तकमा रेग्मी यस सम्बन्धमा थप चर्चा गर्छन्– विभिन्न प्रजाति अस्तित्वमा आएपछि एउटा निश्चित प्रजातिले आफू बसोबास गरेको क्षेत्रमा आफ्नो प्रभुत्व स्थापित गर्न र अन्य जातिको आक्रमणबाट आफ्नो वंश र बासस्थानको रक्षाका लागि ‘राज्य सत्ता’ लाई जन्म दियो । उतिबेला त्यसलाई प्रजातीय मुख्यौली वा प्रजातीय गणतन्त्र भनिन्थ्यो । आज हामी ‘देश’ वा ‘मुलुक’ वा ‘राज्य’ भन्छौं ।पहिले किसान, व्यापारी र दासहरू गरी प्रजातीय गणराज्यहरूमा कुलीन वर्ग चार वर्गमा विभाजित थिए । कुलीनहरूले आफू शासक (राजा) हुने वा अरूलाई राजा चुन्ने अधिकारको उपभोग गर्थे तर किसान, व्यापारी र दासहरूलाई चुन्ने–चुनिने अधिकार थिएन । कार्ल मार्क्सले भनेका छन्, प्रजातीय उत्पादन पद्धति कुनै धन–सम्पत्ति जम्मा गर्ने नभएर जीविकोमुखी वंश धान्ने उद्देश्यमा सीमित थियो ।नेपालमा प्रजातीय सामूहिक उत्पादन पद्धतिको अवसान हुनुको कारण थियो, खेतीपातीमा उन्नत प्रविधि र सीपको प्रयोग । जब किसानहरूले आफ्नो उपभोगका लागि आवश्यक हुनेभन्दा बढी उत्पादन गर्न थाले तब उनीहरूलाई आफैंसँग बढी जमिन राख्न पाए हुन्थ्यो भन्ने भोक जाग्यो । किनकि सामूहिक उत्पादन पद्धतिमा हरेक वर्ष जमिन कुनै परिवारले मात्रै उपभोग गर्ने भन्ने निश्चित हुँदैनथ्यो । मलजल गरी सिञ्चित गरेको जमिन अरूले खेती गरी उत्पादन बढी लिन्थे । यही कारण मानिसले जमिनलाई आफ्नो निजी स्वामित्वमा राख्न थाले र बढाउँदै लगे ।पृथ्वीनारायण शाहले थालेको राज्य विस्तारको अवधिसम्म नेपालका धेरै गाउँमा खोरिया फँडानी गरी घुम्ती खेती गर्ने सामूहिक प्रजातीय उत्पादन पद्धति थियो । शाहको एकीकृत राज्य–कार्य स्थापित भएपछि धेरै सामूहिक भूमिलाई रैकरमा परिणत गरी प्रत्येक किसान परिवारलाई परिवार संख्या हेरी खेती गर्न जग्गाको पुनर्वितरण गरी तिरो उठाउने प्रचलन स्थापित गरिएको थियो । जग्गाको तिरो उठाउने चलन यद्यपि छ, जसलाई अहिले ‘मालपोत उठाउने’ भनिन्छ ।भुइँ तहमा रहेका किसान, मजदुर र भूमिहीन श्रमिक सधैं अन्याय, उत्पीडन, छटपटाहट र थिचोमिचोमा रहँदै आए र विभिन्न चरणमा किसान आन्दोलन उठ्दै आएको इतिहास छ । पुस्तकमा नेपालमा विभिन्न समयमा भएका किसान आन्दोलनको संक्षिप्त रूप छन् ।पहिले राज्य र उत्पादक किसानबीच सोझो सम्बन्ध कायम भयो । राज्यले किसानबाट जमिन उपभोग गरेबापत उत्पादनको एक हिस्सा लगानका रूपमा लिन्थ्यो र त्यसलाई सेना, पुरोहित, कर्मचारी, ज्योतिषी, वैद्य आदिका निम्ति खर्च गर्थ्यो । किसानले राज्यलाई केही पोत बुझाएर उत्पादनको ठूलो हिस्सा आफ्ना लागि राख्न पाउँथे । तर, जमिनमा जब सामान्तवाद हावी हुन थाल्यो अनि किसान र श्रमिकको राज्यसँगको सिधा सम्पर्क टुट्यो अनि किसान–मजदुर पीडित हुन पुगे ।राजतन्त्रात्मक शासन व्यवस्थाको अवधिमा लिच्छवि राजाहरूले राज्यको भूमि निजी सम्पत्तिका रूपमा प्रयोग गर्दै त्यसलाई आफ्नो पारिवारिक उपभोगका निम्ति राखे । केही राजकाज सञ्चालनका लागि उत्पादक स्वतन्त्र किसानबाट पोत सङ्कलन गर्ने गरी राज्यकै मातहतमा राखे र अधिकांश भूमि आफ्ना उत्तराधिकारी, नातेदार, ब्राह्मण, पुरोहित, अमात्य (प्रमुख सल्लाहार), महाप्रतिहार(अङ्गरक्षक), सर्वदण्डनायक (सुरक्षा अधिकारी), महाबलाध्यक्ष (सेना प्रमुख) र धार्मिक संस्थाहरूलाई अनुदान थिए । राजा वसन्तदेवले आफ्नी बहिनी जयासुन्दरीलाई एउटा गाउँ नै बिर्ता दिएको अभिलेख भेटिएको छ ।रेग्मी लेख्छन्, नेपालको सामन्तवादी समाजमा किसानहरूको अतिरिक्त उत्पादन कुत र करका रूपमा हडप्नुका साथै सामन्त, भूमिपति र राज्यले तिनीहरूलाई बिनापारिश्रमिक अनेकौं काममा लगाई श्रमको शोषण गर्थे । दास प्रथा, बाँधा प्रथा र झारा प्रथा सामन्तवादको सम्पूर्ण कालखण्डका श्रम शोषणको रूप हुन् । सामन्तकालीन नेपाली समाज वर्गीय र शोषणयुक्त भएकाले यो अन्तरविरोधले भरिपूर्ण थियो ।पुस्तकमा नेपाली परिवेशको कृषि, उत्पादन पद्धति, किसान, श्रमिक वर्ग र राज्यभित्रको विभिन्न वर्ग र कालखण्डको चर्चा बढी गरिएको छ । नेपालको इतिहास, वर्गचरित्र, यसको परिवेश र सम्बन्धबारे बुझ्न किताब सहयोगी हुनेछ ।लेखक निष्कर्षमा पुग्छन्, आज नेपाललाई पूर्ण रूपमा कायापलट गर्ने समतामूलक व्यवस्थाको खाँचो छ । सर्वहारा वर्गको नेतृत्वमा मजदुर–किसान र उत्पीडित जनसमुदायको जुझारु संघर्षको माध्यमबाट मजदुर–किसानको राज्यसत्ता खडा गरी समतामूलक ढंगले पुँजीवाद प्राप्त गर्ने र समाजवादमा संक्रमण गर्ने मार्ग अख्तियार नै आजको कार्यभार हो ।रेग्मीले पुस्तकमा इतिहासको विषयमाथि विस्तृत विश्लेषण गरे पनि ०४६ सालको आन्दोलनपछि भएको बहुदलीय व्यवस्थाको पुनःस्थापना, ०५२ देखि चलेको १० वर्षे ‘जनयुद्व’ र त्यसपछिको ०६२/०६३ को जनआन्दोलनपछिको अर्थ–राजनीतिक अवस्था, किसानले उठाएको भूमि अधिकार आन्दोलनको विमर्श समेट्न सकेका छैनन् ।पछिल्लो तीन दशकमा नेपाली राजनीतिक परिवेशमा भएको उथलपुथल, किसान, मजदुर, भूमिहीन, श्रमिकको अवस्था र यी वर्गलाई वर्गीय मुद्दा बनाएर के कसरी प्रयोग गरिएको छ ? यी विषयमाथि लेखकले बहस गरेका छैनन् । जागरण बुक हाउसले प्रकाशन गरेको किताबले पाठकलाई नेपाली अर्थ राजनीति र यसका परिवेश बुझाउन मद्दत गर्नेछ ।"
नारायण वाग्लेको गाई,"हाम्रो गाडी कुछप तेरङ्गा गुम्बातिर लम्किइरहेको थियो । गुम्बा जोमसोमबाट आधा घण्टाको दूरीमा पर्छ भन्ने खबर पायौं । गुम्बा स्याङ, पुथाङ, जोमसोम, ढुम्बा ताल र नीलगिरि हिमाल हेर्ने गज्जबको भ्यु प्वाइन्ट हो भन्ने जानकारी पाएपछि त्यहाँ जाने योजना बनेको थियो ।ठिनीबाट ढुम्बा तालतिर मोडिँदा फुस्रो डाँडामा चार/पाँचवटा गाई चरेको देखेपछि सहयात्री केशव दाहालले भने, ‘नारायण वाग्लेले धुइँपताल खोजेको रैथाने गाई त यहाँ रहेछ ।’म अचम्भित भएँ । के कुरा हो यो ? लेखक नारायण वाग्लेले खोजेको रैथाने गाई ?फलामे गेटबाट गाडी भित्र छिर्छ । कुछप तेरङ्गा गुम्बा निर्माणाधीन रहेछ । थुम्कोको भ्यु प्वाइन्ट भने सुनेजस्तै सानदार रहेछ– स्याङ, पुथाङ, जोमसोम, ढुम्बा ताल र नीलगिरिको दृश्य अद्भुत देखिने । कालीगण्डकी उपत्यकाका गाउँहरू विश्राम गरिरहेका र एयरपोर्टको धावन मार्ग कालीगण्डकी किनारमा सुतेजस्तो भान हुने । थुम्कोमा हावाको बोलवाला छ, रंगीविरंगी दर्ज्यु फरफराइरहेको छ ।जहाज पन्ध्र–पन्ध्र मिनेटमा जोमसोम एयरपोर्टमा ओर्लिरहेको छ, उडिरहेको छ । कारण १२ बजेपछि हावाले जहाज चल्दैन । ल्यान्ड गर्दा कालीगण्डकीको सांघुरो खोंचमा जहाज वेगले मोडिन्छ । केही सेकेन्ड तलमाथि परे....! सिरिङ्ग हुन्छु । टेक–अफमा भने गुम्बाको थुम्कोभन्दा तलबाट उड्दो रहेछ, अचम्मै !सहयात्री छन्– केशव दाहाल, मुमाराम खनाल, प्रशान्त सिंह र डम्बर खतिवडा । केशव दाहाल आख्यानकार तथा स्तम्भकार हुन् । मुमाराम खनाल राजनीतिक विश्लेषक र पूर्वमाओवादी । प्रशान्त सिंह डब्लूडब्लूएफ नेपालका पूर्वनिर्देशक र वित्तीय विश्लेषक ।डम्बर खतिवडा राजनीतिक विश्लेषक र स्तम्भकार । सबैलाई जोड्ने साझा सेतु– नागरिक प्रथम अभियान । यात्रादौरान धेरथोर नागरिक प्रथम अभियानबारे थाहा पाउँछु । सहयात्रीहरू नीलगिरिलाई पृष्ठभमिमा राखेर फोटो खिच्छन् । सिंगल, डबल, त्रिपल फोटो खिच्ने–खिचाउने क्रम अविराम चल्छ । हामी कैसाङ क्याप जाने धमिलो गोरेटो र पृष्ठभूमिको नीलगिरि आउने गरी ग्रुप सेल्फि लिन्छौं ।हुरुरु बतास कालीगण्डकी खोंचबाट चलिरहेको छ । हावाको दिशातिर आमुख हुँदा त्यसको बहावले केही सुनिँदैन, सुन्न कोल्टे फर्कनुपर्छ । हामी गाडीमा फर्किन्छौं, अघिकै स्थानमा गाई अझै चरिरहेको छ, काँडेदार झार तालाङ्गा खाइरहेको छ । खुल्दुली रोक्न सक्दिनँ । दाहालतिर आमुख भएर मुख फोर्छु, ‘नारायण वाग्लेको गाईको कुरा गर्दै हुनुहुन्थ्यो । मैले कुरो बुझिनँ । अभिधामा कुरा भन्नुस् न !’मुस्कुराउँदै दाहाल भन्छन्, ‘म गत फागुन १५ देखि १७ गतेसम्म नारायण वाग्लेको वसन्त उत्सवमा सहभागी हुन तनहुँ फार्म पुगेको थिएँ । त्यहाँ प्रांगारिक खेती प्रणालीको कखरा सिक्ने अवसर पाएँ । रैथाने बिउँ–ब्याडको ज्ञान प्रविधि र रैनाथे नश्लको पशुको महत्त्व थाहा पाएँ । रुखसँग वात मारें । माटोले सास फेर्छ भन्ने थाहा पाएँ । तर, आधुनिक खेती प्रणालीको कारण माटोले सास फेर्न पाएको छैन । कीटनाशक र रसायनिक मलको बढ्दो प्रयोगले माटो मर्दै छ । गाईको गोबर, गहुँत, खुर, सिङ कृषि उत्पादन वृद्धिका लागि खास महत्त्वको रहेछ ।’वसन्त उत्सवले उनलाई एकखाले अभियन्ता बनाएको बुझ्न सकिन्थ्यो ।दाहाल भन्दै जान्छन्, ‘प्रांगारिक खेती प्रणालीका निम्ति वाग्ले रैथाने गाईको खोजीमा रहेछन् । असली रैथाने नश्लको गाई भेटिइरहेको छैन । कसरी पाउन् ? जर्सी, होलिस्टिनजस्ता उन्नत नश्लको जगजगी छ । दुग्ध व्यवसाय प्रवर्द्धनका निम्ति सरकारले उन्नत नश्लका गाईलाई प्राथमिकता दिएको छ । रैथानेको नाममा ठिमाहा गाई भेटिन्छ ।रैथाने बिउ र पशुहरू विस्थापित भइसकेका छन् । सानोतिनो महाभारत नै भएको रहेछ, गाई खोजीको ।’ यसो भन्दै गर्दा अचम्मसँग उनको अनुहारमा गहिरो उदासी पोतियो । मानौं उनी भनिरहेका छन्– कठै बिचरा नारायण वाग्ले ! गाडी ठिनी कटेर जोमसोमतिर बढ्दै थियो र पुथाङको सैनिक ब्यारेक दृश्यमा सर्दै गइरहेको थियो ।मैले भने, ‘त्यो यहाँको रैथाने गाई हो– लुलु भन्छन् । मुस्ताङ, मनाङ, डोल्पा लगायतका मध्य तथा पश्चिमका हिमाली जिल्लाहरूमा पाइन्छ । २८०० मिटरभन्दा माथि । हिमालको कठोर मौसममा बाँच्न अभ्यस्त छन्, लुलु गाई । वाग्लेलाई मुस्ताङ बोलाउनुपर्‍यो । कहाँ तनहुँमा रैथाने गाई खोजिरहेको ?’मेरो दिमागमा बिजुलीजस्तो केही चम्कियो र उत्सुकतापूर्वक भने, ‘नारायण वाग्लेको गाई शीर्षक राखेर निबन्ध लेखे कस्तो होला ? अलिकति यथार्थ अलिकति स्वैरकल्पना मिसाएर ? यस पटक खतिवडा बोले, ‘राम्रो होला रोशनजी । लेखक भएकाले तपाईं शीर्षक चाहिँ झट्टै सोचिहाल्नु हुँदोरहेछ । शीर्षक उपयुक्त छ, लेख्नुस् ।’ खनाल पनि मतिर फर्किएर मुस्कुराएपछि शीर्षक सर्वसम्मतले अनुमोदन भएको ठानें ।छिनभरमै १२ बजे सरर हावा चल्ने जोमसोम आइपुग्छ । जोमसोमको एक्याप सूचना केन्द्रमा मित्र शेरजंग गुरुङ भेटिए । उनी एक्यापको पुराना कर्मचारी भएकाले हामी एक अर्कासँग परिचित छौं । लुब्रा (लुप्रा) जाने बाटोको अवस्थाबारे जानकारी लिई गाडी हुइँकिन्छ ।मुस्ताङको लोमान्थाङ गाउँपालिका-२ नयाँ साम्जोङ बस्तीमा पालिएका स्थानीय लुलु जातका गाई। तस्बिर : घनश्याम खड्का/कान्तिपुरकालोपत्रे बाटो पाएर कालीगण्डकीको तीरैतीर गाडी फिलिली कुदेको छ । प्रशान्त सर सचेत भई ड्राइभ गरिरहेका छन्, साथै मनयोग लगाएर हाम्रो कुराकानी पनि सुनिरहेका छन् । म विगतमा डब्लूडब्लूएफ नेपालमा काम गर्ने भएकाले उनी मेरा सिनियर हुन्, तर यस यात्रामा सहयात्री । लुब्राको बोन गुम्बा हेर्ने र बोन धर्मबारे जान्ने दाहालको योजनाअनुसार गाडी पाण्डाखोलाबाट मोडिन्छ । मुस्ताङको एउटा मात्रै बोन गुम्बा भनिएको लुब्राबाट हामी लोभिएका थियौं ।बौद्धभन्दा प्राचीन धर्म मानिन्छ बोन– प्रिबुद्धिस्ट । बीस, पच्चीस मिनेटको कच्ची बाटोमा गुडेपछि लुब्रा आइपुग्छ । सानो झुरुप्प बसेको बस्ती । चल्तीको पदमार्गभन्दा भित्र । अचम्मको आध्यात्मिक अनुभूति हुने स्थान । घरधुरी जम्मा १४ ।सोध्दै सिधै गुम्बा पुग्यौं । तर, अफसोच गुम्बा बन्द रहेछ । लामा भेटिएनन् । स्थानीय बासिन्दाबाट केही जानकारी पाइन्छ कि भन्ने आशामा एउटा रेस्टुराँमा छिर्‍यौं । दुई विदेशी पर्यटक चिया पिइरहेका थिए– मुक्तिनाथबाट आएका ।त्यसको अर्थ, मुक्तिनाथबाट लुब्रा जोड्ने पदमार्ग रहेछ । हामीले तोरा (डाले चुक) को जुस अर्डर गर्‍यौं । कोक, फेन्टाभन्दा तोरा धेरै बेस, पृथक् स्वादको । स्थानीय अर्थतन्त्रमा पनि सघाउ पुग्ने । रेस्टुरेन्टकी बहिनीलाई धेरै थाहा रहेनछ । यति मात्र भनिन्– मुस्ताङ जिल्लाकै एउटा मात्र बोन गुम्बा हो र बोन्पोले मानेलाई बुद्धमार्गीले भन्दा विपरीत दिशाबाट घुम्छ । मैले सोधें, ‘अनि स्थानीय भइकन, किन तपाईंसँग यति थोरै जानकारी ?’ उनले भनिन्, ‘यस गाउँमा म बुहारी भएर आएको धेरै भएको छैन ।’चार्ल्स राम्बल भन्ने मानवशास्त्रीले बोन धर्मबारे यही गाउँमा अध्ययन गरेको थाहा छ । विगतमा एक्यापका कर्मचारी हुँदा, राम्बलबारे सुनेको थिएँ । तिब्बतमा इतिहासमा बोन र बौद्धमार्गीबीच भयानक युद्ध चलेको थियो । तिब्बती राजा बौद्धमार्गी भए बोन्पो लखेटिन्थे, बोन्पो भए बौद्धमार्गीहरू ।प्रतापी राजा विशेष रुचाइन्थ्यो । मैले सुनेको, बौद्धधर्मी राजाबाट लखेटिएको तिबेतन लामा टासी ग्यालसेनले बाह्रौं शताब्दीमा डोल्पा हुँदै यस ठाउँमा आई गुम्बा बनाए । बोन धर्मको बीउ जोगाउन सायद यस्तो अनकन्टार ठाउँ रोजे । यहाँ पनि गोठमा तीन/चार वटा गाई देखें । दिमागमा अकस्मात् रैथाने गाई खोजिरहेका लेखक नारायण वाग्लेको दृश्य आयो । मैले स्वयम्लाई झट्कार्दै स्थानीय बासिन्दालाई सोधे– लुलु गाई हो ? जवाफ पाएँ, ‘हो ।’गाडीनेर आइपुग्यौं । पाण्डा खोला किनारमा गाडी पार्किङ गरिएको थियो । गाडीसहित खोलापारिको बञ्जर भित्ता र त्यहाँ देखिने प्राचीन गुफाको दृश्य आउने गरी फोटो लियौं । पाण्डा खोला छाडी गाडी अगाडि बढ्यो । आजै लोमान्थाङ पुग्नु छ । ठाउँठाउँमा ओर्लंदै, चिसो बतास खाँदै, फोटो खिच्नु र खिचाउनु छ । गाडी वा चिया विश्राममा मुस्ताङको संस्कृति र आर्थिक सामाजिक पाटोमा आफूले भेटेका धारणाहरू साटासाट गर्नुर् छ ।कागबेनी देखियो । मलाई भने लुलु गाईले लखेटिरह्यो । सानो काठीको लुलु गाई हिमाली क्षेत्रकै निम्ति बनेको छ । हरेक पटक लुलु लेख्दा मन निचोरिन्छ । खानलाई पर्याप्त घाँस छैन, काँडेदार झारको पात खोस्रिरहेको भेटिन्छ । चरनको सर्वथा अभाव छ । हदै भए जौको पराल । भएको काँडे झारमा पनि तीव्र प्रतिस्पर्धा छ, भेडा र च्याङ्ग्रासँग ।कागबेनी बजारको रातो गुम्बा देखिन्छ । गाडी कागबेनी भेट्टाउन कुदिरहेको छ । साथै उत्तिकै तीव्र गतिमा कल्पना पनि कुदिरहेको छ । कल्पनामा देख्छु– यात्राबाट फर्केर तनहुँको फार्ममा दाहालले वाग्लेलाई भेट्ने छन् । वाग्लेले खोजेको रैथाने गाई मुस्ताङमा भेटिएको बारे बेलिबिस्तार लगाउने छन् । दाहालले भन्नेछन्– कहाँ तपाईं तनहुँमा रैथाने गाई खोज्दै हुनुहुन्छ ? रैथाने गाई खोज्न त मुस्ताङ जानुपर्छ ।भन्न छुटाउने छैनन्, ‘मुस्ताङमा चरनको अभावमा बाँचिरहेको लुलु तनहुँमा प्रशस्त घाँस खान पाएर अत्यन्त खुसी हुनेछ । तपाईंलाई धर्म लाग्छ ।’ तर, भन्ने छैनन्, ‘मुस्ताङको कडा मौसममा अभ्यस्त लुलुले तनहुँको गर्मी कसरी सहला ?’ सबै कुरा सुनिसकेपछि वाग्लेको आँखा चम्किनेछ । र, चिरपरिचित धोद्रो स्वरमा पत्नीलाई भन्नेछन्, ‘यहाँ रैथाने गाई पाउन साह्रै कठिन भयो । म भोलि नै मुस्ताङ उक्लन्छु, बरु मेरो रुकस्याक पो कहाँ छ ?’"
रुकुम मैकोट : संगीतको आर्थिक शक्ति,"कम्मरैमा पटुकी कसेर, मुसुमुसु हाँसेकी बसेर/रुकुम मैकोटआँखा नि राम्रै हो, मनपर्‍यो नि ओठ‘संगीतको कुनै सीमा हुँदैन, जो सबैभन्दा महत्त्वपूर्ण छ’, भारतीय पार्श्वगायक मोहित चौहानको यो भनाइ यदि पछिल्लो समय सबैभन्दा बढी कुनै ठाउँमा लागू भएको छ भने त्यो रुकुमको मैकोट गाउँ नै हो । छोटो समयमै गीतसंगीतका माध्यमबाट यदि कुनै भेषभूषाको छरितो प्रचार भएको छ भने त्यो ‘रुकुम मैकोट’ कै कारण भएको छ । एसडी योगीको संगीत तथा स्वयं एसडी र शान्तिश्री परियारको स्वरबद्ध गीतको अर्को एउटा लाइन छ—तिम्रो पनि कछाड सेतै छ, मन छ कता आँखा त यतै छ/रुकुम मैकोट,राम्ररी हेर न, छैन क्यैमा खोट‘टिपिकल’ मात्रै होइन, ‘क्याँची’ शब्द संयोजनले ‘रुकुम मैकोट’ गीत प्रिय बनेको छ । ‘यस्ता कालजयी गीतहरू सितिमिति बन्दैनन्’, गएको फागुन महिनाको एक भेटमा अशोक थापामगर निर्देशित ‘खुस्मा’ चलचित्रका एक कलाकार माओत्से गुरुङले पोखरामा भनेका थिए, ‘एक जुगमा एकपल्ट यस्ता सदाबहार गीत जुर्छन्, जसको जस ‘रुकुम मैकोट’ ले लियो ।’ गीतमा अठार मगरात क्षेत्रमा नाचिने भुम्या र गरुवा लोकनृत्यको फ्युजन छ । आधुनिक संगीतसँग परम्परागत लोकभाकाको मिश्रण नै ‘रुकुम मैकोट’ हो ।महिलाले लुङ्गीमाथि पटुकी कस्ने तथा पुरुषले दापसहितको खुकरी भिरेर त्यसमाथि पटुका बाँध्ने उपल्लो राप्ती क्षेत्रका मगर समुदायलाई कुनै बखत ‘दाङ्ग्रा खाने भाङ्ग्रा ओढ्ने’ भनी हेयको दृष्टिले हेरिन्थ्यो । ‘दाङ्ग्रा’ गाई–गोरु हो भने ‘भाङ्ग्रा’ अल्लो र भाँगोको रेसाबाट बाटिएको धागोले बुनिएको कच्चा कपडा । स्वदेशका सहर–बजार त भए नै, विदेशमै गीतको दृश्यमा देखिने भेषभूषाको माग ह्वात्तै बढेको छ ।कुनैबखत संयुक्त राष्ट्रसंघका लागि स्वयंसेवक कर्मचारीका रूपमा खटिएका अनिल रञ्जितकारले गीतमा देखिएको भेषभूषाको असाध्यै रहर गरेपछि मैकोट पुगेको अवसर पारी त्यहाँका स्थानीय चेलीहरूले कछाड (खादी), पटुका, चौबन्दी र इस्टकोट नै सिलाएर ओढाइदिए । त्यसो हुनुमा ‘रुकुम मैकोट’ गीतको प्रभाव थियो । ६७ वर्षीय अनिल पोखरा पुर्ख्यौली घर भई क्यानाडाका लागि गैरआवासीय नेपाली नागरिक हुन् ।यो लेख तयार पार्दासम्म यस गीतका गायक तथा संगीतकार एसडी योगी संगीतसम्बन्धी प्रसिद्ध पुरस्कार ‘छिन्नलता युवा गीत पुरस्कार २०८१’ बाट सम्मानित भइसकेका छन् । यता ‘रुकुम मैकोट’ का गीतकार सुरेन्द्र रानाको ख्याति पनि एकाएक बढेको छ । सरल शब्द चयन र प्रेमिल भाव पोखिएको गीतको ह्वात्तै विश्वव्यापीकरण अर्थात् ग्लोबलाइजेसन भयो ।अमेरिकी गायक एन्डर्सनले भनेका छन्— ‘जहाँ शब्दहरू असफल हुन्छन्, त्यहाँ संगीतले बोल्छ ।’ यसको मतलब गैरनेपालीभाषीले गीतको भावार्थ तत्काल नबुझ्लान्, तर संगीत मन पराए । ‘रुकुम मैकोट’ शब्द उनीहरूको जिब्रोमा सजिलै बस्यो, अनि त त्यस ठाउँको पहिचान गरे । ‘रुकुम मैकोट’ को चर्चा कतिसम्म चुलियो भने नेपालका कुनाकाप्चाबाट समेत मैकोट पुग्नेको संख्या बाक्लो रह्यो । भारतको देहरादून, कालिम्पोङ, दार्जिलिङ लगायतका ठाउँबाट पनि मैकोट घुम्न आउनेको संख्या उल्लेख्य छ ।‘खुस्मा’ सिनेमा हल नपुग्दै युट्युब तथा सामाजिक सञ्जालमा ‘रुकुम मैकोट’ गीतले हाइप लिन थालेपछि मैकोटमै जन्मी–हुर्की व्यापार गर्दै आएका बमबहादुर शाहीले श्रीमती प्रोप्राइटर हुने गरी ‘रुकुम मैकोट होटेल’ नामै दर्ता गरी होटल सुचारु गरे । मैकोटमै शिक्षण पेसा गरी बसेका ढुण्डीराज पुनले व्यावसायिक तवरमै निजीस्तरमा होमस्टे स्थापना गरे । र, होमस्टेको नामै ‘मैकोट होमस्टे’ जुराइयो ।देशदेशावरबाट घुम्न आउनेहरूलाई स्थानीयस्तरको भातभान्सा बनाउनै उनीहरूको भ्याईनभ्याई छ । पाहुना धेरै आउन थालेपछि स्थानीय होटले राजिन घर्तीमा उत्साह थपिएको छ । मीरा गुरुङ, अमृता लामा र राम्ली पुन अब आफूले जेनतेन चलाइराखेको होटललाई नयाँ ढंगले सुचारु गर्ने ध्याउन्नमा छन् । पूर्वेली लिम्बू होटलका वीरबहादुर लिम्बू आफूले बनाउने खाजाका परिकारलाई थप स्वादिष्ट बनाउने ध्याउन्नमा छन् । ‘रुकुम मैकोट होटल’ का प्रोप्राइटर सरिता गुरुङका अनुसार, होटलमा बसेका बखत ती पर्यटकले जति चिया पिए पनि त्यसको पैसा तिर्नुपर्दैन ।‘रुकुम मैकोट’ ले युट्युबमा ८ महिनाको छोटो समयमै १ सय ३१ मिलियन (१३ करोड १० लाख) भ्युज क्रस गरी नेपाली सांगीतिक फाँटमा उच्च रेकर्ड राख्न सफल भयो । ग्लोबल टप ट्रेन्डिङको ४७ औं स्थानसमेत लियो । गीतको चर्चा–परिचर्चा यत्रतत्र सर्वत्र फैलिँदो छ । ‘रुकुम मैकोट’ गीतकै टेकोमा ‘खुस्मा’ सुपरहिट भएपछि अभिनेता धीरज मगर र अभिनेत्री उपासना सिंह ठकुरीको जोडीलाई दर्शकले निकै रुचाएका छन् । निर्देशक अशोक हौसिएर अर्को नयाँ चलचित्र ‘जलाकी’ को लेखन तथा निर्देशनमा जुटेका छन् ।संयोग कस्तो भइदियो भने गत वर्षको वैशाख पहिलो साता ‘खुस्मा’ को छायाङ्कन गर्न मैकोट जाने क्रममा धीरजले आफ्नो जन्मघरको दर्शन गर्ने अवसर पाए । जन्मेको दुई वर्ष नपुग्दै घर छोड्नुपरेको भावुकता उनले फेसबुकमा पोखे ।‘आफू जन्मेको गाउँ, हुर्केको ठाउँ छोड्नु त कसलाई मन होला र ? समय र परिस्थितिले गर्दा केही समय आफ्नो गाउँबाट टाढा भए पनि आफू जन्मेको माटोले तानेर आज आफ्नै गाउँ आइपुगेको छु,’ धीरजले भावुक भई लेखेका थिए— ‘मैले जानेको कलाको माध्यमबाट गाउँ, समाज र देशका लागि केही गर्ने कोसिस गर्ने छु । यो माया र सम्मानका लागि आजीवन ऋणी छु ।’‘खुस्मा’ फिल्मको प्रिमियर शोमा धीरज/उपासनासायद उनको यो प्रतिबद्धताले हुन सक्छ, ‘हिरो त हुन्, तर आर्टिस्ट होइनन्’ भन्ने धेरैको आकलनलाई ‘खुस्मा’ मार्फत गलत सावित गरिदिए । फलस्वरूप उनको माग बढेको छ । धीरजको घर पुथा उत्तरगङ्गा गाउँपालिका वडा नं. ११ को तकसेरा हो भने उनी अभिनीत चलचित्र ‘खुस्मा’ को सुटिङ स्थल सोही गाउँपालिकाकै वडा नं. १ को मैकोट गाउँ । धीरजका बुबा बेलायती सेनाबाट सेवानिवृत्त हुन् । उनको सिंगो परिवार लन्डन बस्दै आएको छ ।‘खुस्मा’ फिल्मको दुईतिहाइ दृश्य–सुटिङ मैकोट गाउँमै गरिएको हो । सुटिङका बेला सुरुमा हौसिए पनि पछिल्ला दिन भने माहोल जुटाउन हम्मेहम्मे हुनुपरेको निर्देशक अशोकको अनुभव छ । ‘यार्चा सिजन भएकाले स्थानीय समुदाय धमाधम यार्चा टिप्न पाटन लाग्दै थिए । गाउँ रित्तिँदो थियो’, अशोक थकथकी मान्छन्, ‘त्यहाँ माघे संक्रान्तिको धनुषवाण पर्वको स्केच फ्रेम गर्दै एउटा उत्सवमय माहोल सिर्जना गर्नुपर्ने थियो । धन्न त्यो सम्भव भयो ।’ केही भाग पोखरा, मनाङ र काठमाडौंमा छायाङ्कन गरिएको हो ।‘रुकुम मैकोट’ गीतको सुटिङस्थलमा मगर खाम पोसाकधारी समुदायको उल्लेख्य सहभागिता थियो । पूरै तीन दिन समय लागेको त्यस सुटिङमा तकसेराका स्थानीय समुदायको योगदान छ । उनीहरूसँग मैकोटवासी पनि थिए । धीरज पनि तकसेरावासी भएकाले त्यो उत्सवमय वातावरणमा तकसेराका अधिकांश व्यक्ति उनकै नातागोता थिए । संयोग पनि कस्तो भइदियो भने निर्देशक अशोककी दिदी कुसुमदेवी थापा तकसेरावासी हुन् । माइत–घर पर्वत जिल्ला भई कर्म–घर तकसेरा बनाएकी थापा कर्मथलोकै निर्वाचन क्षेत्रबाट बहालवाला संघीय सांसद हुन् ।‘खुस्मा’ मा थुप्रै कलाकार रहे पनि ‘रुकुम मैकोट’ गीतमा भने अरुण पुन, अस्तित्व भट्टचन, खड्गबहादुर पुन र राजु रेग्मी मगरले धीरजलाई केटापक्षबाट साथ दिएका छन् । यसैगरी केटीपक्षबाट उपासनालाई शारदा राई र दुइसाङ थिङको साथ छ । गीतमा संगीता थापा, सुजाता राई, माओत्से गुरुङ, विजय सुब्बा, राज थापा काउचा र विवेश मगर देखिएका छन् । दृश्यमा कलाकार राज र विजयले भाङ्ग्राको गादा ओढेका छन् । महिलाले गादा, चोली, लुङ्गी लगाएर पटुकी बाँधेका छन् भने पुरुषले चौबन्दी र इस्टकोट लगाई कछाडमा पटुका कसेका छन् ।अघिल्ला तीन वर्षदेखि पुरुषका लागि पटुकाको व्यापार गर्दै आएका मैकोट निवासी कबराज रसाइलीले गीतका कारण पटुकाको किनबेचमा अकल्पनीय बढोत्तरी आएको बताए । घोराही, पोखरा, काठमाडौं, बुटवल, नेपालगन्ज लगायतका सहरमा यसको माग निकै बढेको बताइन्छ । सांस्कृतिक वस्त्र पाइने फेन्सी पसलहरूमा महिलाका लागि पटुकी पनि उत्तिकै खपत भइरहेको बताइन्छ । धीरज पक्षले लगाउने गरेको कछाड अर्थात् खादीको पनि उस्तै माग छ । खादी भनेको घरेलु हस्तकलाबाट बुनिएको सुतीको कछाड हो । सोही खादीको मूल्य न्यूनस्तरमै ५ हजार रुपैयाँ पर्ने गरेको छ ।‘रुकुम मैकोट’ को सामर्थ्य कतिसम्म रह्यो भने गत वैशाख १८ का दिन म्याग्दीको ताकम गाउँमा शुभमुहूर्त गरिएको ‘माइतीघर’ चलचित्रको सुटिङ युनिटका लागि आयोजित स्वागत कार्यक्रममा मन्तव्य दिँदै गर्दा धवलागिरि गाउँपालिका अध्यक्ष प्रेमप्रसाद पुनले त्यस गीतको प्रसंग नै जोडे ।‘रुकुम मैकोट’ गीतका कारण मैकोट गाउँ मात्रै नभई समग्र रुकुम जिल्लाकै पर्यटन विकासमा उल्लेख्य योगदान पुगेको चर्चा गरे । यस्तै गएको चैत तेस्रो साता रोल्पाको थबाङ गाउँपालिकाको गुराँसे लेकतर्फ ‘जलाकी’ फिल्म छायाङ्कन गर्न जाँदाको प्रसंग पनि स्मरणीय रह्यो । त्यहाँका ४ नम्बर वडाध्यक्ष हिक्मत घर्तीमगरले निर्देशक अशोकलगायत सिंगो सुटिङ युनिटलाई नै अनुरोध गरे, ‘हामीलाई पनि रुकुमको मैकोटमा जस्तै पर्यटक भित्र्याउने फर्मुला अपनाइदिनुपर्‍यो ।’‘खुस्मा’ को माध्यमबाट ‘रुकुम मैकोट’ को ग्लोबलाइजेसन त भयो नै, सँगै सोही गीतले मैकोट मात्रै नभई समग्र रुकुमलाई एउटा नौलो ‘ग्लोबल डेस्टिनेसन’ का रूपमा चिनाइदियो । अझ भन्नुपर्दा राज्य पुनःसंरचनाका बेला टुक्रिएर दुई जिल्लाको अस्तित्वमा आएका पूर्वी रुकुम र पश्चिम रुकुमलाई भावनात्मक रूपले एकैठाउँमा जोडिदिएको कतिपयको ठम्याइ छ । पश्चिम रुकुमका सञ्चारकर्मी प्रवीर ददेलले भने, ‘रुकुम मैकोट गीतको फाइदा तपाईंहरूको लुम्बिनीले मात्र नभई हाम्रो कर्णाली प्रदेशले पनि लिइरहेको छ ।’"
सगरमाथामा मानव संघर्षका १०४ वर्ष,"...मैनबत्ती निभ्दै छ र म रोकिनुपर्छप्रिय, म तिम्रो सक्दो भलो होस् भन्ने कामना गर्छु । यो पत्र पाउनुअघि नै त्यो तिम्रो चिन्ता समाप्त हुनेछ, शुभ समाचारका साथमा । त्यो पनि अत्यन्तै छिटो । हुन त यो हाम्रा लागि ५० का विरुद्ध एकसरह छ, तर पनि हामी तीव्र प्रहार गर्नेछौं र आफैंलाई गर्विलो बनाउनेछौं ।– तिमीलाई धेरै माया, तिम्रो सधैंको मायालु, जर्जजर्ज हार्बट ली मेलोरीले सन् १९२४ को मे २७ का दिन सगरमाथाको पहिलो शिविरबाट श्रीमती रुथलाई लेखेको अन्तिम पत्रको, अन्तिम वाक्य हो यो । यसको १० दिनपछि अर्थात् जुन ८ का दिन शिखरतर्फ उक्लिरहेका मेलोरी र उनका साथी एन्ड्र्यु इर्भाइन समुद्री सतहदेखि करिब ८,६०० मिटरबाट सदाका लागि ओझेल परे । रुथले सुन्न पाइनन्, शुभ समाचार । बरु सुन्नुपर्‍यो आफैं उभिएको धर्ती भासिएझैं खबर ।‘माथि, अझै माथि, ती दुई (मेलोरी र इर्भाइन) उक्लिरहेका थिए । उनीहरू शिखरको नजिक पुगिसकेका थिए,’ फोटोग्राफर जोन बाटिस्ट लुसियस नोइलले ‘द एपिक अफ एभरेस्ट’ वृत्तचित्रमा भनेका छन्, ‘उनीहरू माथितिर गइरहेको अन्तिम दृश्य नोइल इवार्ट ओडेल (जिओलजिस्ट तथा पर्वतारोही) ले हेरिरहेका थिए । त्यो प्रेरणादायक शिखरदेखि उनीहरू करिब ६०० फिटमुनि पुगिसकेका थिए । ...भगवान्को नजिकै, जहाँ त्यसभन्दा अगाडि मान्छे पुगेकै थिएनन् ।’तर, त्यसपछि न उनीहरू शिखर पुगेको देखियो, न त फर्किए । दुई दिन दुई रातसम्म ओडेलसहितका आरोहण टोलीका सदस्यहरूले सात हजार मिटरमाथिसम्म खोज्न गए । केही पत्ता नलागेपछि उनीहरू फर्किए । दुई दिनपछि करिब ६,७०० मिटरको उचाइ (इगल भ्यु पोइन्ट) बाट फोटो–भिडियो खिचिरहेका नोइलले मसिना मानव आकृतिहरूमाथिबाट ओर्लिरहेका देखे । उनीहरूले केही संकेत गर्न खोजिरहेका थिए । ‘त्यो संकेत के हुन सक्ला जीवन या मृत्युको ? हामीले हेरिरहेका थियौं । उनीहरूले छ वटा ब्ल्याङ््केटहरू सेतो हिउँमाथि क्रस चिह्नमा बिछ्याए र त्यहाँबाट हिँडे’, नोइलले भनेका छन्, ‘त्यो संकेत मृत्युको थियो, अनि रहेन बाँकी कुनै आशा ।’सगरमाथा आरोहणको इतिहासमा सन् १९२४ को यो घटना संसारभर सनसनीपूर्ण खबर बनेको थियो । सन् १९०८ मै अमेरिकनले उत्तरी ध्रुव टेकिसकेका थिए भने नर्वेजियनले सन् १९११ मै दक्षिणी ध्रुव टेकिसकेका थिए । विश्व विजेता बन्ने होडमा दौडिरहेको बेलायतले सगरमाथा शिखर पुगेर अर्को कीर्तिमानी कायम गर्ने दृढ संकल्प गरेको थियो ।त्यही संकल्पकर्तामध्येका एक जिद्दी र साहसी आरोही थिए, मेलोरी । त्यसैले सगरमाथालाई तेस्रो ध्रुव नामकरण गरिएको थियो । अन्तरिक्ष र चन्द्रमामा पुग्ने कुनै परियोजना नै सुरु भएको थिएन । सगरमाथाको शिखर पुग्नु तत्कालीन अवस्थामा चन्द्रमामा पाइला टेक्नुभन्दा कठिन थियो । तेस्रो ध्रुवको तेस्रो आरोहणका लागि गएका जर्ज मेलोरीको दुःखान्तका यी कथा सुन्दा कुनै भयानक चलचित्रका दृश्यझैं लाग्छ ।धेरैलाई थाहा नभएको रोचक तथ्य के पनि छ भने सन् १९२४ मा मेलोरीकै आरोहण दलमा रहेका दुई जना नेपालीले ज्यान गुमाएका थिए । ती थिए गोर्खाली सेनाका लेस नायक शमशेर पुन र जुत्ता बनाउने कामका लागि लगिएका मानबहादुर । मानबहादुरको थर र ठेगाना कतै उल्लेख छैन । तर, उनीहरू नेपाली भएको स्पष्ट साथ धेरैले लेखेका छन् ।सोही आरोहण दलका एक सदस्य होवार्ड समरभेलका अुनसार, मानबहादुर जो जुत्ता बनाउने कामका लागि लगिएका थिए । उनलाई ‘सिभिएर फ्रस्टबाइट’ भएको थियो र दुवै खुट्टा हिउँले खाएका थिए । निमोनियासमेत भएका उनी मे २५ का दिन आधारशिविरमै बिते (पृ. २१९, अल्पाइन जर्नल १९२४) ।छैटौं गोर्खा रेजिमेन्टका क्याप्टेन जोन जिओफ्री ब्रुसले १९२४ कै अल्पाइन जर्नलमा प्रकाशित सामग्रीमा भनेका छन्, ‘गोर्खा एनसीओ शमशेर पुन ब्रेन ह्यामरेज भएर अत्यन्तै गम्भीर अवस्थामा थिए । चौबीस घण्टाको बेहोसीपछि उनलाई स्ट्रेचरमा बोकेर आधारशिविरतर्फ लैजाँदै गर्दा मे १३ तारिखका दिन उनको निधन भयो । समग्र आरोहण दल र रेजिमेन्टका लागि उनको निधन अपूरणीय क्षति थियो । निःसन्देह उनको भविष्य अझै उज्ज्वल थियो नै ।’ (पृ. २५७, अल्पाइन जर्नल १९२४) ।त्यसो त सन् १९२२ को आरोहणमै हिमपहिरोमा परी ७ नेपाली शेर्पाहरूले ज्यान गुमाइसकेका थिए । क्याप्टेन जोन जिओफ्री ब्रुसको पुस्तक ‘द एसल्ट अन माउन्ट एभरेस्ट–१९२२’ मा उक्त घटनाको विस्तृत वर्णन गरिएको छ । सहयोगी शेर्पाहरूका साथमा आरोहण दलका सदस्यहरू चौथो शिविरभन्दा ६ सय फिट तल मात्रै पुगेका थिए ।मौसम उज्यालै थियो, तर हावा चलेको थिएन । सबैजना यति थकित थिए कि उनीहरूको श्वासप्रश्वासको स्वाँस्वाँबाहेक अरू आवाज शून्य थियो । त्यही शून्यतालाई भंग गर्दै बम विस्फोटझैं भयानक गर्जन सुनियो । त्यो हिमपहिरोको आवाज थियो । एउटै डोरीमा लहरै हिँडेका शेर्पाहरूमध्ये सात जनालाई हिमपहिरोले बेपत्तासँग बगाइदियो ।त्यो नै सगरमाथा आरोहणका क्रममा भएको पहिलो ठूलो दुर्घटना थियो । उक्त पहिरोमा ९ जना परेको भए पनि २ जनाको उद्धार गरिएको थियो । ब्रिटिस सरकार र जर्ज मेलोरीको त्यो महात्त्वाकांक्षी आरोहण योजनामा जम्मा ९ जना नेपालीले ज्यान गुमाएका थिए । मेलोरीसहित ४ विदेशीले ज्यान गुमाए । त्यसमध्ये बेलायती नागरिक अलेक्जेन्डर माइकल केलास र एक भारतीय (जसको नाम उल्लेख छैन) को मृत्यु सन् १९२१ को आरोहण प्रयासकै क्रममा भएको थियो ।तिब्बती मोहडाबाट भएको त्यो असफल प्रयासको २९ वर्षपछि नेपालतर्फबाट शिखर उक्लिएका थिए, न्युजिल्यान्डका एडमन्ड हिलारी र नेपालका तेन्जिङ नोर्गे शेर्पा । बेलायती आरोहण दलले नेपालतर्फबाट आरोहणको अनुमतिका लागि पटक–पटक प्रयास गरेका थिए । तर, त्यतिबेला नेपालले हिमाल आरोहण खुला गरेकै थिएन । नेपालमा चन्द्रशमशेर राणा प्रधानमन्त्री र राजा त्रिभुवन थिए ।सन् १९२१ को सगरमाथा आरोहणको प्रयास तथा बाटो पहिचान गर्ने बेला जर्ज मेलोरीको टोलीले सगरमाथाको पश्चिमी मोहडाबाट आरोहण प्रयास गरेका थिए । तर, असफल भए । पश्चिमी मोहडाबाट आरोहण असम्भव लागेपछि उनले अनुमान गरेका थिए, कि नेपालतर्फ आधारशिविर निर्माण गर्ने हो भने सम्भव छ । उनका लेखहरू संग्रहित पुस्तक ‘क्लाइम्बिङ एभरेस्ट’ मा उनले भनेका छन्, ‘सगरमाथाको पश्चिमी भागबाट चढ्ने कोसिस गर्नु अत्यन्त कठिन मात्र होइन, अव्यावहारिक पनि छ । र, त्यो सम्भव भए पनि, त्यो काम नेपालतर्फ आधार शिविर राखेर मात्रै गर्न सकिन्छ, त्यो बेला विदेशीका लागि नेपालतर्फबाट अनुमति बन्द थियो ।’उनलाई नेपाल र नेपालतर्फको हिमाली भूगोलले अझ तानेको थियो । सगरमाथाको माथिल्लो क्षेत्रबाट फर्कने क्रममा नेपालतर्फ देखेका दृश्यबारे आफ्नो लेखमा वर्णन गरेका छन्, ‘हामीले टाढा नेपालतर्फका हिमशृंखलाहरू हेर्‍यौं । सुन्दर, पवित्र र अझै अपरिचित । म आश्चर्य मान्दै सोच्थें । यी पर्वतहरू के के हुन् ? के कसैले तिनीहरूका बारेमा केही लेखेको छ ? त्यो क्षणमा मैले गहिरो अनुभूति गरें । यो संसार साँच्चै विशाल छ र त्यसको प्रत्येक कुनामा अन्वेषण गर्न बाँकी अनगिन्ती सौन्दर्यहरू लुकेका छन् ।’यसरी १०४ वर्षअघि सुरु भएको तेस्रो ध्रुवमा मानव पाइला राख्ने संघर्षले अझै निरन्तरता पाइरहेकै छ । प्रमाणित रूपमा प्रथम आरोहण भएको ७२ वर्ष बिते पनि त्यो इतिहास पुनः लेखन हुन सक्ने सम्भावना अझै टरेको छैन । यदि एन्ड्र्यु इर्भाइनको शवसँगै उनको साथमा ‘कोड्याक भिपिके’ क्यामेरा भेटिएमा पर्वतारोहणको इतिहास पुनः लेखन नहोला भन्न सकिन्न ।मेलोरी एन्ड इर्भाइन रिसर्च एक्सपिडिसनको टोलीले सन् १९९९ मा आठ हजार १५५ मिटरमाथि मेलोरीको शव फेला पार्‍यो । उनको साथमा श्रीमती रुथको तस्बिर फेला परेन, जुन उनले शिखरमा छोडेर आउँछु भनेर रुथलाई प्रतिबद्धता गरेका थिए । सगरमाथाको इतिहासबारे गहिरो अनुसन्धान गरेका अमेरिकन अनुसन्धाता टम होल्जेलले केही आधारहरूमाथि दाबी गर्दै इर्भाइनको शव भेटिन सक्ने स्थानबारे अनुमान गरेका छन्, जसका आधारमा अझै इर्भाइनको शव खोजी भइरहेकै छ । संसारकै आरोहीहरूमाझ सगरमाथाप्रतिको आकर्षण अझै एकनासको देखिन्छ ।सगरमाथा आरोहण मेलोरीकै पालाझैं असम्भव त रहेन । तर, जति सजिलोझैं लाग्ने गरी बजार हल्ला सुनिन्छ, त्यो चाहिँ पक्कै छैन । हुन त जीवनका दुःखान्त कसैको पनि सरल हुँदैन । तर, हिमालको दुःखान्त बडो भयानक र कहालीलाग्दो हुन्छ । सन् १९९६ मा सगरमाथामा भएको आठ जनाको मृत्युको कथा संसारमा सबैभन्दा बढी बिकेमध्येको एक हो । यस घटनालाई लिएर दर्जनौं पुस्तक प्रकाशित छन् भने ‘एभरेस्ट’ नामक हलिउड फिल्मसमेत निर्माण भएको छ ।चर्चित पर्वतारोहीहरू न्युजिल्यान्डका रब हल, अमेरिकाका स्कट फिसर, डाग हन्सेनसहित आठ जनाको सगरमाथामा मृत्यु भएको थियो । रब हलकै नेतृत्वको आरोहण दलमा आबद्ध अमेरिकी पत्रकार जोन क्राकरको चर्चित पुस्तक ‘इन टु थिन एयर’ का समीक्षकहरूले मृत्युका कारणबारे उल्लेख गरेका छन् । जसमा सगरमाथाको व्यवसायीकरण, मानवको महत्त्वाकांक्षा र प्रकृतिको शक्ति, आरोहण दलका नेतृत्वको कमजोरी तथा अपूरो तयारी प्रमुख रहेको बताएका छन् । पुस्तकमा हिमालमा बाँच्नका लागि मान्छले गर्ने संघर्ष, क्षति र पछुतोबारे मार्मिक व्याख्या छ ।सो घटनामा रब हल र उनकी श्रीमती जान अर्नोल्डबीच भएको संवाद हृदयविदारक छ । सगरमाथा शिखर नजिकै हलले अन्तिम सास फेर्नुअघि आधारशिविरमा रहेको टोलीले रेडियो सेटमार्फत उनकी गर्भवती श्रीमतीलाई सम्पर्क गराइ छोटो वार्तालाप गराएका थिए । सो संवादमा हलले भनेका छन्, ‘यो उचाइ र परिस्थिति हेर्दा म ठिकै छु । म तिमीलाई माया गर्छु । राम्रोसँग सुत, मेरो धेरै चिन्ता पटक्कै नगर है ।’र, यहाँ पनि हलले जान अर्नोल्डलाई दिएको सान्त्वना मेलोरीले रुथलाई लेखेको पत्रभन्दा पृथक् थिएन । संयोगवशः सोही समयमा सगरमाथा आरोहण गर्न गएका जाम्लिङ तेन्जिङ नोर्गे (तेन्जिङ नोर्गेका पुत्र) ले उक्त घटनाबारे आफ्नो पुस्तक ‘टचिङ माइ फादर्स सोल’ मार्फत भनेका छन्, सगरमाथाको आध्यात्मिक सम्मान नगर्नु, पश्चिमी समाजले आरोहणलाई पदक प्राप्त गर्नुझैं ठान्नु, हिमाललाई अति व्यवसायीकरण गर्नु, शेर्पाहरूको महत्त्वको अवमूल्यन गर्नु यी घटनाका प्रमुख कारण हुन् ।त्यसो त सन् २००६ मा सगरमाथामा ११ जनाको मृत्यु हुँदा ब्रिटिस आरोही डेभिड सार्पको मृत्युलाई लिएर संसारभर हिमाल आरोहणका केही नैतिक प्रश्नहरू खडा गरिएका थिए । बिनाअक्सिजन सगरमाथा आरोहणका लागि गएका सार्पको मृत्यु ‘डेथ जोन’ अर्थात् आठ हजार ५०० मिटरमा भएको थियो ।उनको अवस्था गम्भीर देख्दादेख्दै पनि उद्धारका लागि किन कसैले सहयोग गरेनन् ? भन्ने विषयलाई आरोहीको नैतिक प्रश्न भनी अन्तर्राष्ट्रिय जगत्मा चर्चा भएको थियो । निक हिलले सो घटनाका सन्दर्भमा पुस्तक ‘द डार्क समिट’ प्रकाशित गरेपछि आरोहीका नैतिक दायित्व के के हुन सक्छन् ? भन्ने विषयमा विविध बहस भएका थिए ।धेरै आरोहण दलका आरोहीले बाटोमा भेटेर, देखेर पनि सार्पलाई किन सहयोग गरेनन् भन्ने प्रश्न उब्जिएको थियो । उनलाई भेट्नेमा व्यावसायिक शेर्पादेखि अन्य विदेशी गाइडहरूसमेत थिए ।यी नैतिक प्रश्नहरूकै बीचमा धेरै आरोही तथा शेर्पाहरूले डेथ जोनमा आफ्नै ज्यान जोगाउनुको सट्टा कसैलाई सहयोग गरेर आफूलाई जोखिममा राख्न नसकिने तर्क गरेका छन् । सार्पलाई अन्तिम अवस्थामा भेटेकामध्ये दावा शेर्पाले निक हिलकै पुस्तकमा भनेका छन्, ‘कहाँबाट ? कुन कम्पनीबाट ? तर सार्पले आँखामात्र झिम्काए ।’दावा र दुई जना टर्किस आरोहीहरू मिलेर उनलाई त्यो गुफाजस्तो ठाउँबाट निकाल्न पनि खोजे । तर, सार्प उभिन सक्ने अवस्थामा थिएनन् । हातखुट्टा सबै जमेर फलामजस्ता भइसकेका थिए । ‘हामीले उनलाई बोक्न पनि खोज्यौं तर सम्भव भएन,’ दावाले भनेका छन्, ‘उनको झोलामा हेर्दा मास्क र रेगुलेटर देखेपछि आफ्नो सिलिन्डरमा जोडेर अक्सिजन पनि दियौं । त्यो अवस्थामा हामीले गर्न सक्ने त्यति थियो ।’ दावाको टोली निकै थाकेको थियो । उनीहरूले त्यहाँ आधा घण्टा बिताइसकेका थिए । दिउँसोको १२ बजिसकेकाले अब धेरै बस्न उपयुक्त थिएन र उनीहरूले सार्पलाई उनकै भाग्यसँगै छाडेर ओरालो लागे ।सगरमाथाले कोही कसैमाथि विभेद गरेको छैन । सम्भवतः जोकोही आरोहीलाई असम्भवझैं लाग्ने सगरमाथाको शिखरमा बिनाअक्सिजन २१ घण्टा टेन्ट टाँगेर बस्न सफल बाबुछिरी शेर्पाले ३५ वर्षकै उमेरमा सगरमाथामै ज्यान गुमाए, जसले १६ घण्टा ५६ मिनेटमा सगरमाथा आरोहण गरेर सबैभन्दा छिटो आरोहणको कीर्तिमानी बनाएका थिए । १० पटक शिखर चुमिसकेका उनी सन् २००१ मा दोस्रो शिविर नजिकै खर्पासमा लडे र त्यहीं बिते । बिनाअक्सिजन सगरमाथा आरोहण गरेकी पहिलो अमेरिकन महिला फ्रान्सिज आर्सेन्टिभले फर्किने क्रममा सन् १९९८ मा ज्यान गुमाइन् । उनलाई बचाउने प्रयत्न गर्दागर्दै उनका श्रीमान् सर्जेइ आर्सेन्टिभको पनि डेथ जोनमै ज्यान गयो ।नेपालकी पहिलो महिला आरोही पासाङ ल्हामु शेर्पाले तेस्रो पटकको प्रयासमा सगरमाथा शिखर चुम्न सफल भए पनि शिखरबाट फर्किने क्रममा मौसम प्रतिकूलताले सन् १९९३ को अप्रिल २३ तारिखका दिन शिखरदेखि करिब १५० मिटर तल ज्यान गुमाइन् ।सगरमाथाका पछिल्लो स्थलगत सर्वेक्षक खिमलाल गौतम भन्छन्, ‘हिमालमा नेपाली आरोहीको इतिहास रगत, आँसु र पसिना मिश्रित छ ।’ मेलोरीले सगरमाथा आरोहणको प्रयास गर्नुभन्दा तीन दशकअघिदेखि नै ब्रिटिस साम्राज्यसँग जोडिएर तत्कालीन गोर्खाले हिमालमा रगत, पसिना र आँसु बगाएका छन् । त्यसको इतिहास छुट्टै छ । तर, हामी यहाँ सगरमाथा आरोहणको प्रसंग मात्र चर्चा गरौं । मेलोरीसँगै ज्यान गुमाएका नेपाली आरोहीलाई स्मरण गर्ने हो भने पनि इतिहास १०४ वर्ष पुगिसकेको छ, जसको चर्चा कहीँकतै उल्लेख्य रूपमा हुन सकेको छैन ।सगरमाथामा मृत्यु भएका अधिकांश विदेशी आरोहीका कथा पुस्तकका रूपमा प्रकाशित छन् । जबकि १३५ नेपालीले सगरमाथामै ज्यान गुमाइसकेका छन् । सन् २०१४ मै खुम्बु आइसफलमा हिमपहिरोमा परी १४ शेर्पाहरूको एकै चिहान भयो । सो घटनामा पुनर्जीवन पाएकामध्येका एक दावाटासी शेर्पाको पुस्तक प्रकाशोन्मुख छ । सन् २०१५ को महाभूकम्पमा परी हिमालमा ज्यान गुमाएका २२ मध्ये ११ नेपालीले सगरमाथा आधारशिविरमा ज्यान गुमाएका थिए ।यसवर्ष मात्रै ४५६ जना आरोहीले सगरमाथा आरोहणको अनुमति लिएका छन् । साहसिक पर्वतारोहीहरूको ‘समिट फिभर’ र ‘रेकर्ड फिभर’ को पहिलो सूचीमा पर्छ– सगरमाथा । हालसम्म सगरमाथामा ३४० जनाको विभिन्न कारणले मृत्यु भइसकेको छ । मृत्युका मुख्य कारण उचाइमा हुने बिरामी हो भने हिमपहिरो, खर्पासमा परेर, हिउँका ढिस्को भत्किएर, हराएर, थकाइका साथै अन्य बिरामीका कारण मृत्यु हुने ‘हिमालयन डाटाबेस’ को तथ्यांकमा उल्लेख छ ।पर्वतीय पर्यटनबारे अध्ययन गरिरहेका ‘हिमालयन इन्स्टिच्युट अफ टुरिजम एजुकेसन एन्ड डेभलपमेन्ट’ नामक संस्थाका प्रमुख अनिश दाहालका अनुसार, सगरमाथामा मृत्यु भएकामध्ये ६८.४ प्रतिशत बिरामी भएर, २६.१ प्रतिशत लडेर र ५.४ प्रतिशत विभिन्न विपत्तिमा परेर भएको देखिन्छ ।सन् २०२० मा युनिभर्सिटी अफ वासिङ्टनका अवकाश प्राप्त मानार्थ प्रोफेसर रेमोन्ड हुएसहितका चार अध्येताले सन् १९२१ देखि २००६ सम्म सगरमाथा आरोहणमा भएका मृत्युबारे गरेको अध्ययनमा ५४ प्रतिशतको मृत्यु विपद् र जोखिममा परेर भएको छ ।अध्ययनमा बाँकी ४६ प्रतिशतको मृत्यु ‘हाई अल्टिच्युड’ लगायत समस्याले भएको उल्लेख छ । यस अध्ययनले पहिलेभन्दा अहिले सगरमाथा आरोहणको तयारी एकदमै असुरक्षित र हतारमा भएको अनुमान गर्न सकिन्छ । हालसम्म सगरमाथामा १२ हजार ८८४ पटक मानव पाइला टेकिएका छन्, जसमध्ये नेपालतर्फबाट नौ हजार १५६ पटक पाइला टेकिए । हालसम्म चीन र नेपाल दुवैतर्फ गरी दुई हजार ३४७ आरोहण दलले आरोहण अनुमति लिएका छन् (सन् २०२५ बाहेक) ।संसारमा सबैभन्दा धेरै नेपाललाई यदि केहीले चिनाएको छ भने त्यो हिमाल र हिमालमा पनि सगरमाथा भएकोमा मतान्तर छैन । तर, अझै पनि अधिकांश नेपाली हिमालमा भरिया र सहयोगी मात्रै छन् । आरोहणको इतिहासमा उत्कृष्ट मानिने शेर्पाहरूलाई कुनै खोज, अनुसन्धान, अन्वेषणका लागि सरकारले योग्य बनाउन सकेको देखिँदैन ।राज्यका अनेकन कमजोरीमाझ शेर्पाहरूले हत्केलामा ज्यान राखेर इतिहासलाई जीवित राखेका छन् । सगरमाथाको महत्त्व संसारले बुझेको छ । तर, हिमालको सन्दर्भमा नेपाल अझै आफ्नै नाभीमा भएको ‘बिना’ कहाँ छ भन्ने थाहा नपाएर सुगन्धको पछि दौडिरहेको कस्तूरीकै अवस्थामा छ ।"
मिथिलामा मग्न महिला,"काठमाडौं विशालनगरको फिनल्यान्ड एम्बेसीका भित्ताहरूमा लस्करै चित्र कोरिरहेका छन् महिलाहरू । चित्रले भन्छन्– महिला, पुरुष बराबरी हुन् । केही चित्रले महिला सशक्तीकरणमाथि बोल्छ । जस्तो ती चित्रहरूमा महिलाले ट्याम्पो, जेसिबी, कम्प्युटर, मोबाइल–फोन चलाइरहेको र माइकिङ गर्दै समुदायमा सूचना प्रवाह गरेका कथा छन् ।तिनले चित्र बनाइरहेको दृश्य हेर्न पैदल–यात्री झुम्मिन्छन्, कोही ती मिथिला–चित्रको फोटो र भिडियो खिच्नै मग्न छन् ।फिनल्यान्ड एम्बेसीको सहयोगमा मिथिला चित्र कोर्न जनकपुरबाट आएका छन्– ६ जना महिला कलाकार । ‘पहिले घुगट मे बेठेथे । छोरी–बुहारी होकर बहारका काम नहि घर सम्हाना होता हे बोल्तेथे लोग । जब हम घुँघट से बहार निकल्के देखे, पैसा कमाने लगे तो इत्ना अच्छा महसुस हो रहा हे क्या बोलुँ मे,’ निर्मला राम (४०) केही शब्द नेपाली, केही उनैको मातृभाषा मैथली लबजमा भन्छिन् ।उनी हुन्, जनकपुरकी मिथिला कला कोर्ने कलाकार । उनी महिला भएकैले कसैले हेपेको वा ‘महिलाले केही गर्न सक्दैनन्’ भन्ने समाजले निर्माण गरेको भाष्य मन पराउँदिनन् । निर्मलाले मिथिला कला लेख्न थालेको २० वर्ष पुग्यो । भन्छिन्, ‘मिथिलाले हामीलाई हाम्रो पहिचान दिएको छ, खुसी दिएको छ । घुँघटबाहिरको दुनियाँ नियाल्ने अवसर दिएको छ ।’उनी अहिले आफ्नो समुदायमा ‘महिलाले घरकै काम गरेर बस्नुपर्छ’ भन्ने धारणामा बदलाव आएको बताउँछिन् । उनका एक छोरा डाक्टर पढ्दै छन्, अर्को कम्प्युटर इन्जिनियर र छोरी ११ मा । ‘श्रीमान् र मेरो कमाइबाटै हामीले घरखर्च टारेका छौं, छोराछोरी पढाउन पनि पुगेको छ,’ उनी भन्छिन् ।मिथिला चित्रबाटै पहिचान बनाएकी छन्– पानो दासले । उनले मिथिला चित्र बनाउन थालेको ३१ वर्ष भयो । उनलाई लाग्छ, मिथिला चित्रलाई नेपालीले चिनेनन् । भन्छिन्, ‘मिथिला आर्टलाई नेपाली सबैले चिनून्, माया गरून् भन्ने लाग्छ । तर, हाम्रो देशमा मिथिला नेपालीले भन्दा पहिला विदेशीले चिन्छ । विदेशीहरू जनकपुरमा हामीले बनाएको आर्ट हेर्न, किन्न खोजीखोजी आउँछन्, तर नेपालीहरू नजर नै लगाउँदैनन्, मिथिलालाई बुझ्नै चाहँदैनन् ।’त्यसैले पानो दुःखी छिन्– आफ्नै देशमा आफ्नै देशका मानिसले आफ्नै कलाको वास्ता नगर्दा । उनलाई काठमाडौंका मेयर बालेन्द्र शाहले मिथिला चित्र काठमाडौंका खाली भित्ताहरूमा कोर्न दिए मिथिलाको प्रचार हुन्थ्यो भन्ने लाग्छ । सरकारले आफूलाई वास्ता र लगानी नगरेकोमा दुःख लागेको बताउँछिन् । भन्छिन्, ‘सरकारले मिथिला–आर्टलाई सहयोग गरे हामीलाई मिहिनेतको फल मिल्थ्यो ।’मिथिला चित्र बनाउन काठमान्डु आएकी जयकाली देवी आफ्नो उमेर अन्दाज लगाउँदै ‘६३/६४ वर्ष लागेँ की’ भन्छिन् । ३२ वर्षदेखि मिथिला चित्र कोर्दै आएकी उनी आफ्नो कला देश/विदेशसम्म पुगेकोमा खुसी छिन् । उनलाई लाग्छ, मिथिला चित्र नयाँ पुस्तालाई सिकाउनु आवश्यक छ । ‘आफ्नो पुस्तापछि मिथिला पनि मर्छ कि’ भन्ने भयले उनलाई पिरोलेको छ ।जयकाली पुराना दिनतिर फर्किन्छिन्, ‘१५ वर्षकै छँदा विवाह भयो, १७ वर्ष हुँदा छोरा जन्मियो र सुत्केरी भएको १५ दिनमै कुनै रोग नलागेका श्रीमान् नोकरी गर्ने ठाउँमै बिते ।’ छोराको पालनपोषण गर्न र घर खर्च धान्न आफ्नो मिथिला आर्टले ठूलो भूमिका खेलेको उनी बताउँछिन् । आफ्नी बुहारीलाई पनि मिथिला चित्र कोर्न आउँछ भनेर उनी खुसी छिन् ।‘अब छोरा, नाति–नातिनाले पनि मिथिला कला सिक्नपर्छ’ भन्ने लाग्छ उनलाई । आफूले कसैसँग घर खर्चका लागि पैसा आस गर्नु नपरेकोमा खुसी छिन् । भन्छिन्, ‘बुढेसकाल भए पनि आफैं कमाएको छु । कसैसँग हात फैलाउनु पर्दैन । बहुत खुसी छु । सक्दासम्म मिथिला चित्र बनाउँछु ।’मधुमाला मण्डल ५० वर्ष पुगिन् । उनले मिथिला–चित्र लेख्न थालेको ३२ वर्ष पुग्यो । मिथिला चित्रले नै ‘कला देखाउन’ १ महिनाका लागि अमेरिका घुम्न पाएको खुसी र सुखको अनुभव छ उनीसँग । मधुमाला मिथिला–आर्टको मास्टर पनि हुन् । कोही कला सिक्न आए मिथिला आर्ट सिकाइदिन्छिन् । उनलाई लाग्छ, आफ्नो कला–संस्कृति जोगाउनुपर्छ ।भन्छिन्, ‘हाम्रो पुर्खादेखिको सम्पत्ति हामीले त बचायौं । अब हाम्रा सन्तानले पनि यसलाई निरन्तरता दिऊन् । हामी मरेर गए पनि मिथिला बाँचिरहोस् ।’ मिथिला–कला बिक्री हुँदैन भन्ने विषयले पिरोलिन्छिन् । छोरीहरूलाई आफूले मिथिला आर्ट सिकाएको, तर एउटा पनि बिक्री नभएपछि तिनले बनाउन छाडेको गुनासो छ उनको । ‘गाउँघरमा नाच हुन्छ, सबैले टिकटकमा हाल्छन् । त्यो भाइरल हुन्छ, तर हामीले बनाएको मिथिला आर्ट कोन टीभी मे कोन एफएम मे देखेको र सुनेको छैन । मिथिलाको प्रचारप्रसार पनि राम्रोसँग भएको छैन ।’अमृता दत्त (५१) ले मिथिला आर्ट बनाउन थालेको २८ वर्ष भयो । सानो छँदा आमा, हजुरआमाले बिहे, पूजा र विभिन्न धार्मिक कार्यमा बनाएको मिथिला आर्ट हेरेरै उनले पनि सिकिन् । अमृताले मिथिला आर्टको कमाइले नै छोराछोरी पढाएकी छन् । भन्छिन्, ‘हरेक महिलाले मिथिला आर्ट सिकेर आफूलाई आत्मनिर्भर बनाउन घरपरिवार धान्न सक्छन् । श्रीमान्ले कति बेला पैसा दिन्छन् भनेर कुरेर बस्नुपर्दैन ।’मिथिला कला बनाउन काठमान्डु आएको समूहमा सुमित्रा यादव (५२) पनि छिन् । उनले कला कोर्न थालेको ३१ वर्ष भयो । मिथिला आर्टबाटै पैसा कमाएपछि घरपरिवार पनि खुसी भएको उनी बताउँछिन् । मिथिला आर्टले आफूलाई चिनाएको उनलाई महसुस हुन्छ । यही कलाले जिन्दगी जीउन सहज भएकोमा उनी मिथिला–आर्ट र आफ्ना पुर्खाहरूप्रति कृतज्ञ छिन् ।"
पेनाङमा राहदानी र कन्सुलर शिविर,"काठमाडौँ — मलेसियास्थित नेपाली दूतावासले पेनाङमा जेठ २४ र २५ गते राहदानी र  कन्सुलर शिविर गर्ने भएको छ । दूतावासले राहदानी नवीकरण गर्नका लागि अग्रिम रुपमा राहदानीको आवेदन फारम भर्न अनुरोध गरेको छ ।दूतावासले शिविरमा राहदानी नवीकरण, राहदानी संकलन र श्रमसम्बन्धी समस्या सुनुवाइ हुने जनाएको छ । पुरानो राहदानी नवीकरण गर्न २४० रिंगिट र हराएको, नासिएको, च्यातिएको राहदानी नवीकरण गर्न ३६० रिंगिट शुल्क लाग्ने दूतावासले जनाएको छ ।पेनाङबाट क्वालालम्पुरस्थित नेपाली दूतावास करिब ३ सय ५० किलोमिटर टाढा छ । दूतावासले पेनाङ क्षेत्रमा काम गर्ने नेपाली श्रमिकलाई राहदानी र श्रमसम्बन्धी समस्या सुनुवाइ गर्न पेनाङमा घुम्ती शिविर आयोजना गरिएको जनाएको छ ।"
एनआरएनए दक्षिण अस्ट्रेलिया संयोजकमा खरेलको उम्मेदवारी घोषणा,"काठमाडौँ — गैरआवासीय नेपालीहरुको संस्कृति संरक्षण र प्रवर्द्धनलाई मुख्य एजेन्डा बनाउँदै देवेन्द्र खरेलले गैरआवासीय नेपाली संघ (एनआरएनए) दक्षिण अस्ट्रेलियाको संयोजक पदमा औपचारिक उम्मेदवारी घोषणा गरेका छन् ।सन् २०२५–२०२७ कार्यकालका लागि २६ जुलाईमा मतदान हुँदै छ । उम्मेदवारी घोषणा गर्दै खरेलले आफ्नो प्राथमिकता एनआरएन समुदायभित्र नेपाली भाषा, कला, रीतिरिवाज र मौलिक पहिचानलाई जीवित राख्ने रहेको बताएका छन् । ‘संस्कृति हाम्रो असली पहिचान हो । नयाँ पुस्ताले हाम्रो भाषा बिर्संदै छन्, संस्कारबाट टाढिँदै छन्,’ खरेलले भने, ‘एनआरएनए नेपालबाट भर्खर आएकाको मात्र संस्था कदापि हुनु हुँदैन । एनआरएनए हाम्रा दोस्रो–तेस्रो पुस्ताको पनि अभिभावक हुनुपर्छ । त्यसका लागि नयाँ पुस्तालाई हामीले हाम्रो नेपाली संस्कृतिको पहिचान गराइरहनुपर्छ ।’रजिस्टर्ड नर्स पेसाका खरेल २०२१ देखि एनआरएनए दक्षिण अस्ट्रेलियामा पब्लिक अफिसरका रुपमा सक्रिय छन् । नेपाली पाठशाला एडिलेडका उपाध्यक्ष समेत रहेका उनीसँग सांस्कृतिक संरक्षण, शिक्षा, मानसिक स्वास्थ्य र संस्थागत सहकार्यका क्षेत्रमा समेत काम गरेको अनुभव छ ।"
गोर्खा कप ‘ड्रिम टिम’ को पोल्टामा,"लन्डन — बेलायतको अल्डरसटस्थित क्वीन्स एभिन्यू स्पोर्ट्स फिल्डमा आयोजित गोर्खा कपको २३औँ संस्करणमा ‘ड्रिम टिम’ च्याम्पियन बनेको छ।नेपाली समयअनुसार आइतबार मध्यरात सम्पन्न प्रतियोगिताअन्तर्गत फाइनल खेलपछिको टाइब्रेकरमा मेनतर्फ ड्रिम टिमले गुरुजी इलियट टिमलाई ४–२ गोलले पराजित गरेको हो।निर्धारित समयमा १–१ गोलको बराबरीपछि थप समय खेलाइएको थियो। थप समयमा गोल हुन नसकेपछि खेल टाइब्रेकरमा पुगेको हो। पेनाल्टीमा चम्किएको नेपाल ड्रिम टिमले गोर्खा कपअन्तर्गत मेन टिमको उपाधिसँगै ३ हजार पाउन्ड, ट्रफी र प्रमाणपत्र प्राप्त गरेको छ। रनरअप गुरुजी इलियट टिमले १ हजार ८ सय पाउन्ड, ट्रफी र प्रमाणपत्र प्राप्त गरेको छ।मेन टिमतर्फ बेस्ट म्यानेजर नेपाल ड्रिम टिमका शक्थिम चेम्जोङ घोषित भए। बेस्ट प्लेयरको उपाधि नेपाल ड्रिमकै ईश्वर गुरुङले प्राप्त गरे। सर्वाधिक गोलकर्ताको उपाधि गुरुजी इलियटका रोबेल नाल्बोले पाएका हुन्।भेट्रानतर्फ हिमालयन एफसी विजेता बन्दै नगद १ हजार ५ सय पाउन्ड, ट्रफी र प्रमाणपत्र प्राप्त गर्न सफल भयो। रनरअप इन्टेक २००० ले १ हजार पाउन्ड, ट्रफी र प्रमाणपत्र प्राप्त गर्‍यो। फाइनलमा ४–० गोलको फराकिलो अन्तरले हिमालयन एफसी भेट्रान विजेता बनेको हो।भेट्रानतर्फ बेस्ट म्यानेजर हिमालयन एफसीका कुमार थापा बने। सर्वाधिक गोलकर्ता हिमालयन एफसीकै डा. सन्दीप गुरुङ भए। बेस्ट प्लेयरको उपाधि हिमालयन एफसीका खुम गुरुङले प्राप्त गरे।महिला तर्फ रन्डर बोल्ट्स एफसी तामाङ समाज युकेलाई ३–० गोलको फराकिलो अन्तरले पराजित गर्दै विजेता बन्यो। रन्डर बोल्ट्सले ६ सय पाउन्ड, ट्रफी र प्रमाणपत्र प्राप्त गर्‍यो। उपविजेता तामाङ समाजले ४ सय पाउन्ड, ट्रफी र प्रमाणपत्र प्राप्त गरेको छ। महिलातर्फ बेस्ट प्लेयरको उपाधि गरिमा राईले प्राप्त गरिन्।यस वर्ष गोर्खा कपमा मेनतर्फ ३२, भेट्रानतर्फ १६ र महिलातर्फ २ टिम गरी ५० टिम सहभागी भएका थिए। ‘फुटबल लिजेन्ड अफ गोर्खा कप’ को उपाधि लोकप्रसाद चेम्जोङ धनकुटेलाई प्रदान गरिएको छ। आयोजक तमू धींले पहिलोपटक यो उपाधि प्रदान गरेको जनाएको छ।विजेता र उपविजेतालाई तमू धीं यूकेका अध्यक्ष जुमकाजी गुरुङ, बेलायतका लागि नेपाली राजदूत चन्द्रकुमार घिमिरे, रसमोर बरो काउन्सिलका मेयर क्यालोन स्टिवर्ट, सो क्षेत्रका सांसद एलेक्स बेकर, फुटबलर सावित्रा भण्डारी र प्रायोजकहरूद्वारा पुरस्कार वितरण गरिएको थियो।"
साउदीको निर्माण क्षेत्रमा १ लाख ३३ हजार कम्पनी सक्रिय,"काठमाडौँ — साउदी अरबको निर्माण क्षेत्रमा १ लाख ३३ वटा रोजगारदाता कम्पनी मार्फत १६ लाख आप्रवासी श्रमिक काम गरिरहेको साउदी सरकारले जनाएको छ । त्यसमा नेपाली श्रमिकको हिस्सा भने खुलाइएको छैन ।साउदीमा जारी ‘विश्व आयोजना व्यवस्थापन मञ्च (जीपीएमएफ)मा सम्बोधन गर्दै साउदीका नगरपालिकामन्त्री माजिद अल–हज्जलले साउदीको एकीकृत सहरी विकासलाई सहयोग गर्न १ लाख ३३ वटा कम्पनीले काम गरिरहेको वताए ।उनले निर्माण क्षेत्रमा आबद्ध भएका १६ लाख श्रमिकले साउदी सरकारको २०३० को योजनालाई कार्यान्वयन गर्न मद्दत पुगिरहेको बताए । ‘साउदीको आर्थिक, सामाजिक र विकासलाई अगाडि बढाउन हामीले एउटा मार्गचित्र बनाएका छौं । त्यसलाई सहयोग पुगिरहेको छ,’ उनले भने ।"
न्यूयोर्कको सडकमा घन्कियो पञ्चेबाजा,"अमेरिका — आइतबार अमेरिकाको व्यस्त सहर न्यूयोर्कको मुख्य क्षेत्र म्यानहाटन पञ्चेबाजाले गुञ्जायमान बन्यो । नेपालको परम्परा, भेषभूषा र संस्कृति चिनाउन म्यानहाटनको सडकमा घन्किएको पञ्चेबाजासँगै गुञ्जिएको राष्ट्रिय गानले सबैको ध्यान खिचेको थियो ।ढाका टोपी, दौरा सुरुवाल र गुन्यु चोलीमा सजिएका सयौँ नेपालीले नेपाल मात्र चिनाएनन् नेपालको संस्कृति र परम्परालाई विश्वकै विकसित सहरमा प्रस्तुतसमेत गरेका थिए । सन् २०१६ देखि न्यूयोर्कमा मनाइँदै आएको नेपाल डे परेड अन्तर्गत यस वर्ष यस्तो प्रस्तुति गरिएको थियो ।न्यूयोर्कमा रहेका नेपाली जनसमुदायले पञ्चेबाजासँगै, भजन, देउडा, सोरठी, मैथिली, शेर्पा र तामाङ सेलो गुञ्जयमान भएको थियो । परेडमा नेपाली आबद्ध करिब १२ वटा संघसंस्थाका ब्यानरसहित सयौँ नेपाली र नेपाली अमेरिकीहरुको उपस्थिति रहेको थियो ।गैरआवासीय नेपाली संघ, अमेरिका न्यूयोर्क च्याप्टरको मूल आयोजना र स्थानीय नेपाली संघ संस्थाको सहकार्यमा नेपाल डे परेड आयोजना गरिएको हो । प्रत्येक वर्ष नेपालको गणतन्त्र दिवसको अवसरमा नेपाल डे परेड मनाइने गरिएको नेपाल सरकारका न्यूयोर्क पयर्टन प्रवर्द्धक गोकुल श्रेष्ठले बताए ।‘हामीले नेपालीको पहिचान, संस्कृति, पराम्परासँगै अमेरिकामाझ नेपाल चिनाउने उद्देश्यले नेपाल डे परेड मनाउँदै आएका छौं’, उनले भने, ‘हाम्रो लागि यो एक मुख्य पर्व हो, हाम्रो शान हो ।’ श्रेष्ठले न्यूयोर्क विश्वभरका पर्यटक आउने सहर भएकोले यहाँ गरिएको प्रस्तुतिले विश्वका विकसित मुलुकका पर्यटकको नजरमा पर्ने दाबीसमेत गरे । नेपालको विविध कला, संस्कृति र परम्परा झल्किने गरी गरिएको साङ्गीतिक प्रस्तुतिले म्यानहाटन सहरलाई नेपालमय बनाएको उनले बताए ।नेपाली पोसाक, झन्डा र ब्यानरसहित नाचगान र बाजा बजाउँदै सहर परिक्रमा गरी आयोजना गरिएको सभामा न्यूयोर्क, न्यूजर्सी र कनेक्टिकटबाट उपस्थित भएका नेपालीहरूले देश प्रेम झल्किने गरी आफ्नो एकता र राष्ट्रिय भाव प्रकट गरेका थिए ।न्यूयोर्क सहरका मेयर एरिक एडम्स र सिनेटर चक सुमरले उद्घाटन गरेको परेडमा स्थानीय जनप्रतिनिधिहरूको उपस्थिति रहेको थियो । परेडको उद्घाटन गर्दै मेयर एडम्सले न्यूयोर्कमा नेपालीले आफ्नो संस्कृतिसँगै आफ्नो उपस्थितिलाई समेत दरिलो बनाएको बताए । परेडमा नेपालको पर्यटकीय गन्तव्यसहित, सगरमाथा, लुम्बिनी, जनकपुर एवं पशुपतिनाथको ब्यानर प्रदर्शन गरिएको थियो । स्थानीय एवं पर्यटकहरूले निकै चासो साथ नियालेको परेडमा हरेक कोणबाट जीवनको अनुभव बटुल्न नेपाल भ्रमण गर्नु पर्ने सन्देश पनि दिइएको थियो ।एनआरएनए न्यूयोर्क च्याप्टरका अध्यक्ष छिरिङ शेर्पाको अध्यक्षता भएको परेडमा मनिता गुरुङले संयोजक भूमिका निर्वाह गरेकी थिइन् । परेडका लागि नेपाली महावाणिज्य दूतावास न्यूयोर्कले सहकार्य गरेको थियो ।"
कान्तिपुरकर्मी गुरुङलाई तमुधीं यूकेको सम्मान,"लन्डन — तमू धीं यूकेले बेलायतमा कान्तिपुर लमजुङ संवाददाता आश गुरुङलाई सम्मान गरेको छ । मिचेटस्थित तमुधीं भवनमा शनिबार आयोजित एक कार्यक्रममा गुरुङलाई सम्मान गरेको हो ।तमुधीं यूकेका अध्यक्ष जुमकाजी गुरुङ, वरिष्ठ उपाध्यक्ष परशु गुरुङ, आमा समूह अध्यक्ष कमलादेवी गुरुङले क्रेगी (फेटा) बाँधिदिनुका साथै खादा लगाएर सम्मानपत्र प्रदान गरेका थिए । गुरुङ समुदायको भाषा, संस्कार र संस्कृतिको संरक्षण र संवर्द्धनमा योगदान पुर्‍याएको भन्दै संवाददाता गुरुङलाई सम्मान गरेको तमुधीं यूकेका महासचिव डा. विशाल गुरुङले बताए ।यस्तै, लमजुङ सदरमुकाम बेंसीसहरस्थित भूपू सैनिक आवासीय माविका प्रिन्सीपल विनोद गुरुङ, नेपालबाट बेलायत पुगेका कलाकारहरु शितल गुरुङ, विमला गुरुङ, विमल परियार, तिलकबहादुर गुरुङलगायतलाई पनि सम्मान गरिएको थियो ।तमुधीं यूकेले आयोजना गरेको सम्मान कार्यक्रममा संस्थाका ट्रष्टिजहरु,संस्थापक अध्यक्ष, पूर्वअध्यक्षहरु, सल्लाहकारहरु, संस्थालाई विभिन्न समय योगदान गर्ने व्यक्तिहरुलाई समेत सम्मान गरिएको उपाध्यक्ष दिलमाया गुरुङले बताइन् ।"
अस्ट्रेलियाको एडिलेडस्थित नेपाली विद्यालयले मनायो दशौं वार्षिकोत्सव,"अस्ट्रेलिया — अस्ट्रेलियास्थित एडिलेड नेपाली विद्यालयले संसद भवनमा आयोजित विशेष समारोहमार्फत आफ्नो दशौं वार्षिकोत्सव मनाएको छ ।कार्यक्रममा दक्षिण अस्ट्रेलिया सरकारकी बहुसांस्कृतिक तथा पर्यटनमन्त्री जो बेटिसनले अस्ट्रेलियास्थित नेपाली समुदाय शिक्षित एवं जागरुक भएको भन्दै प्रशंसा गरिन् । आत्मविश्वासी युवालाई आकार दिन भाषा र संस्कृतिले महत्त्वपूर्ण भूमिका खेल्ने बताउँदै उनले एडिलेड नेपाली विद्यालयका विद्यार्थीले भविष्यका लागि बलियो जग निर्माण गर्दै आफ्नो सम्पदालाई गर्वका साथ अँगालेको बताइन् ।समर्पित शिक्षक, स्वयंसेवक, अभिभावक र समुदायका सदस्यको निरन्तरको समर्पणले भाषा र संस्कृतिको क्षेत्रमा उदाहरणीय कार्य भएको बेटिसनको भनाइ छ । त्यस अवसरमा उनले विद्यालयद्वारा प्रकाशित अभ्यास पुस्तिकाको समेत अनावरण गरिन् ।दक्षिण अस्ट्रेलिया सरकारको बहुसांस्कृतिक आयोगकी सदस्य मञ्जु खड्काले विद्यालयको प्रगति प्रति खुशी व्यक्त गरिन् । कार्यक्रममा विद्यालयका विद्यार्थी, स्वयंसेवक शिक्षकसँगै दक्षिण अस्ट्रेलिया सरकारको गृह मामिला विभाग तथा बहुभाषिक विद्यालयका प्रतिनिधि लगायतको उपस्थिति थियो ।अस्ट्रेलियाली सरकारको आर्थिक सहयोगमा संचालित नेपाली भाषा विद्यालयमा विभिन्न नेपाली चाडपर्व, नेपाली रहनसहन साथै नेपाली राष्ट्रिय विभूतिको बारेमा पनि अध्यापन हुँदै आएको छ । नेपाली भाषा तथा साहित्य प्रतिको मोह र आफ्ना सन्ततिलाई नेपाली भाषा संस्कृति हस्तान्तरण गर्दै जाने उद्देश्यले २१ जना बाट सन् २०१५ मा सुरू भएको विद्यालयमा हाल १ सय ५० जना विद्यार्थी अध्ययनरत छन् ।पछिल्लो समय नेपाली भाषा संस्कृतिको प्रवर्द्धन र दोश्रो पुस्तामा यसको हस्तान्तरण प्रवासी नेपालीका लागि चुनौती नै बन्दै गएको छ । जसका कारण नेपाली समुदायको बाक्लो उपस्थिति रहेका अस्ट्रेलियाका सबै राज्य तथा क्षेत्रमा नेपाली भाषाको अध्ययन, अध्यापनको क्रम बढ्दो छ ।"
कतारमा नेपालीको कम्पनीले पायो प्रतिष्ठित अवार्ड,"कतार — कतारमा एक नेपालीले सञ्चालन गरेको कम्पनीले प्रतिष्ठित अवार्ड प्राप्त गरेको छ । महोत्तरीकी यासमिन नाजको कम्पनी क्युएसटी ट्रेनिङ एन्ड कन्सलटेन्सीले 'कतार सीएसआर अवार्ड-२०२५' अवार्ड पाएको हो ।राजधानी दोहामा बुधबार साँझ आयोजित सीएसआर समिटका अवसरमा सीएसआर प्रमुख सैफ अलि अलहजरीको हातबाट यासमिनले अवार्ड ग्रहण गरिन् । कतारका प्रधानमन्त्री तथा विदेशमन्त्री मोहम्मद बिन अब्दुलरहमान बिन जासिम अल थानीको संरक्षणमा कतार विश्वविद्यालयलगायतले यो पुरस्कार वितरण गर्छ ।सीएसआर अवार्ड कतारको सामाजिक क्षेत्रमा योगदान पुर्‍याउने कम्पनी तथा संस्थाहरूलाई प्रदान गरिन्छ । योसँगै यासमिनको कम्पनी सीएसआर अवार्ड प्राप्त गर्ने पहिलो नेपाली स्वामित्वको संस्था बनेको छ ।यासमिनको कम्पनीले कतारमा रहेका नेपालसहित भारत, फिलिपिन्स, श्रीलंका, अफ्रिकालगायतका देशका विभिन्न क्षेत्रमा कार्यरत कामदारलाई सशुल्क तथा नि:शुल्क रूपमा सिपमूलक र वृत्ति विकासका लागि तामिल प्रदान गर्ने काम गर्दै आएको छ । यो अवार्ड आफ्नो कम्पनीको मात्र नभई नेपालकै लागि गर्वको विषय भएको यासमिन बताउँछिन् । 'हामीलाई विदेशमा हेर्ने दृष्टिकोण फरक छ तर यसले हामी पनि अब्बल, सक्षम अनि सबै कुराको हकदार हौं भन्ने कुराको सन्देश दिएको छ, यो नेपालकै लागि गर्वको विषय लाग्छ ।'"
कोरियामा आत्महत्या गर्न बाध्य भएका तुलसी पुन मगरका मालिक पक्राउ,"काठमाडौँ — कोरियाको प्रहरीले नेपाली श्रमिक तुलसी पुन मगरलाई आत्महत्या गर्न बाध्य हुने गरी कुटपिट गर्नुका साथै श्रमिकहरुको तलब भुक्तान नगरेको अभियोगमा बंगुर फर्म मालिकलाई सोमबार (वैशाख १५ गते) पक्राउ गरेको छ ।प्रवासी श्रमिक युनियन (एमटियु) र छल्लानादो प्रवासी श्रमिक मानव अधिकार सस्थाको निरन्तर दबाबपछि प्रहरीले कोरियाको छल्लानाम्दो याङामगुनस्थित नान उसङ बंगुर फार्मका मालिकलाई थप अनुसन्धान गर्न पक्राउ गरेको हो । उनलाई पक्राउ गर्न एमटियु र मानव अधिकारवादी संस्थाले चैत २६ गते उजुरी दर्ता गराएका थिए । यो फर्म राजधानी सोलबाट झन्डै ३६० किलोमिटर टाढा छ ।एमटियुका अध्यक्ष उदय राईले श्रमिकमाथि भएको कुटपिट र तुलसी पुनको आत्महत्याको विषय न्यायिक निरुपणको क्रममा प्रवेश गरेको बताए । उनका अनुसार श्रम कार्यालयको अनुसन्धानबाट बंगुर फर्मका मालिकबाट २५ करोड ९० लाख वान भुक्तान नभइ श्रमिकलाई पिटेर भगाएको खुलेको छ ।गत फागुन ९ गते माग्दीको मालिका गाँउपालिका–१ निस्कोटका मगर बंगुर फार्ममा आत्महत्या गरेका थिए । उनी रोजगार अनुमति प्रणाली (ईपीएस) अन्तर्गत कृषि क्षेत्रमा काम गर्न ६ महिना अगाडि मात्रै कोरिया पुगेका थिए । उनका सहकर्मीहरु लालबहादुर तामाङ, प्रेमबहादुर तामाङ, रुकबहादुर सिंह, सुरेन्द्र थिङ, घनश्याम घिमिरे र तुलसी पुन मगरले आफूहरूमाथि यातना भइरहेकाले बंगुर फर्मबाट बाहिर निस्कन चाहेको भिडियो सार्वजनिक गरेका थिए । त्यसको केही दिनमै मगरले आत्महत्या गरेका थिए ।‘म यहाँ आएको दुई महिना नपुग्दै चार पटक कुटाइ खाइसकेँ । एक्ला–एक्लै सीसीक्यामरा नभएको ठाउँमा लगेर कुट्छ,’ लालबहादुरले भिडियोमा अपिल गरेका थिए, ‘त्यही भएर म यो कम्पनीमा बस्न चाहन्नँ । दैनिक यातना दिन्छ ।’ भिडियोमा तुलसीले पनि आफूमाथि कुटपिट भइरहेको बताएका थिए । ‘हाम्रो समस्या एउटै हो । हामीलाई उद्धार गर्नुहोला,’ तुलसीले भनेका थिए । तर, उनी न कम्पनी छाडेर बाहिर निस्कन सके न नेपाल नै फर्कन सके । आत्महत्याको बाटो रोज्न पुगे ।मगरको आत्महत्या पछि फागुन १२ गते राजधानी सोलबाट कम्पनीमा रहेका नेपाली श्रमिकका विषयमा नेपाली दूतावासका श्रम काउन्सिलर मैया कँडेल, कोरियाको आधिकारिक प्रवासी ट्रेड युनियन (एमटीयू) का अध्यक्ष उदय राई, गैरआवासीय नेपाली संघ, कोरियाका अध्यक्ष विपिनकुमार गुरुङ पुगेका थिए । उनीहरूसमक्ष पीडित श्रमिकले नेपाली सुपरभाइजर सुजन शाह र कोरियन रोजगारदाता मिलेर सीसीक्यामेराले नदेख्ने कुनामा लगेर कुट्ने, मोबाइल बोक्न नदिने, कम्पनीबाट बाहिर निस्कन नदिने गरेको भन्दै दोषीमाथि कारबाही गर्नुपर्ने माग राखेका थिए ।"
अस्ट्रेलियाकाे राजनीतिमा पकड बनाउन खोज्दै नेपाली मूलका अस्ट्रेलियाली,"अस्ट्रेलिया — आसन्न मे ३ मा हुने अस्ट्रेलियाको संसदीय निर्वाचनमा अघिल्ला वर्षजस्तै यसपाला पनि नेपाली मूलका अस्ट्रेलियाली उम्मेदवार मैदानमा देखिएका छन् । मताधिकार प्रयोग गर्न पाउने नेपाली मूलका अस्ट्रेलियालीको जनसंख्या बढेसँगै राजनीतिक वृत्तमा पकड जमाउन उनीहरु अग्रसर देखिएका हुन् । यसपालाको केन्द्रीय निर्वाचनमा सिड्नी निवासी नेपाली मूलका युवा विनोद पौडेल प्रमुख प्रतिपक्षी दल लिबरलको तर्फबाट म्याकाथर निर्वाचन क्षेत्रका लागि संसदीय उम्मेदवारका रूपमा मैदानमा देखिएका छन् ।नेपाली मूलका अस्ट्रेलियालीहरु उम्मेदवारका रुपमा देखा परेको यो पहिलोपटक भने होइन । यसअघि पश्चिम अस्ट्रेलियाबाट भुवन खड्का, सिड्नीबाटै प्रमेज श्रेष्ठले अस्ट्रेलियाका ठूला पार्टीका तर्फबाट निर्वाचनमा प्रतिस्पर्धा गरिसकेका छन् । यसका साथै न्यु साउथ वेल्सस्थित राज्यको संसदीय निर्वाचनमा सिड्नीका एलेक्स कार्की लेबर उम्मेदवारका रुपमा केलिभिल निर्वाचन क्षेत्रबाट, ज्योसना पौडेल क्याम्पेलटाउन क्षेत्रका लागि लिबरल उम्मेदवारका रुपमा उठेका थिए भने स्नेहा केसी क्यानबेराबाट उम्मेदवार बनेकी थिइन् ।अहिलेसम्म कसैले जित हासिल नगरे पनि अस्ट्रेलियाली राजनीतिमा नेपाली मूलका मानिसको उपस्थिति र पकड पछिल्लो समयमा बाक्लिँदै गएको छ ।अहिले अस्ट्रेलियामा अनुमानित २ लाखभन्दा बढी नेपाली बसोबास गरिरहेका छन् । जसमध्ये यहाँ नागरिकता लिएका नेपालीको संख्यासमेत उल्लेख्य रुपमा बढिरहेकाले अस्ट्रेलियाका ठूला राजनीतिक दलको रोजाइमा नेपाली पर्न थालेका हुन् ।अघिल्लोपटक पनि विनोद पौडेल म्याकाथर निर्वाचन क्षेत्रबाटै उम्मेदवार बनेका थिए । त्यतिबेला उनी अघिल्लो दुई कार्यकालदेखि नै निरन्तर विजयी बनिरहेका माइकल फ्रिल्यान्डरसँग करिब १७ हजार भोट अन्तरले पराजित भएका थिए । तर यसपाला अवस्था फेरिएको भन्दै उनी विजयी हुनेमा दाबी गर्छन् ।अहिलेसम्म कसैले जित हासिल गर्न नसकेको भए पनि नेपाली मूलका व्यक्तिहरुले राजनीतिमा यो अवसर पाउनुलाई नेपालीको पकड बढ्दै गएका रुपमा विश्लेषण गरिएको छ ।सन् २०१९ को निर्वाचनमा श्रेष्ठले तत्कालीन सत्तारुढ दल लिबरलबाट सिड्नीको बार्टन निर्वाचन क्षेत्रमा टिकट पाएका थिए । तर उनले पनि आदिवासी नेतृ लिन्डा बर्नीसँग करिब १४ हजार मतान्तरले पराजय भोगे । त्यसैगरी नेपाली मूलकै खड्काले समेत तेस्रो ठूलो पार्टी ग्रिनबाट संसदीय निर्वाचन लडेका भए पनि जित हासिल गर्न सकेनन् ।सन २००० को सुरुवातदेखि बाक्लिएको नेपालीको प्रभाव करिब ३ दशकको अवधिमा नै यो अवस्थामा आइपुग्नुलाई अस्ट्रेलियामा सामाजिक सफलताका रुपमा लिइएको छ । संघीय निर्वाचनमा मात्र नभएर अस्ट्रेलियाका विभिन्न राज्यका काउन्सिलमा समेत नेपालीले आफ्नो पकड बनाइरहेका छन् । विशेष गरेर नेपाली मूलका महिला यहाँका काउन्सिलमा सदस्यका रुपमा आफूलाई उभ्याउन सफल बनिसकेका छन् । अहिले दक्षिण अस्ट्रेलियामा रेणुका लामा, सिड्नीमा भद्र वाइबा र सुकृति भट्ट काउन्सिल सदस्यका रुपमा निर्वाचित भइसकेका छन् ।पीआरपछि यहाँको नागरिकता लिएर मतदानको अधिकार लिने नेपाली मूलका मतदाताको संख्या बढेसँगै यहाँका प्रधानमन्त्री, प्रिमियर, विपक्षी दलका नेताले नेपालीलाई विभिन्न सन्दर्भमा बधाई तथा शुभकामना दिने क्रमसमेत बढ्न थालेको छ । नेपाली नयाँ वर्ष, दसैंतिहार लगायतका नेपाली पर्वको अवसर पारेर शुभकामना दिने क्रम सामान्य बन्न थालिसकेको छ । यसको मुख्य उद्देश्य नेपाली मूलका नागरिकसँग सम्बन्ध स्थापित गर्ने मात्र नभएर मतदातालाई आफूतिर आकर्षित गर्नेसमेत रहेको हुन्छ ।एक दशकअघि यहाँको केन्द्रीय सरकारको सल्लाहकार सुझाव समितिमा रहेर काम गरिसकेका महेन्द्र लम्साल नेपालीको पकड र महत्व यहाँको राजनीतिमा बढ्नु अनौठो नभएको सुनाउँछन् । जनसंख्या बढेसँगै सम्बन्ध विस्तार हुनु र यहाँको राजनीतिक दलको प्राथमिकतामा बिस्तारै पर्नु सामान्य भएको उनको भनाइ छ । अर्कोतिर हरेक दिन बिहानैदेखि मतदातासँग भोट माग्न हिँडिरहेका पौडेल भने यहाँका ठूला राजनीतिक दलले नेपाली मूलका युवालाई विश्वास गर्नु यहाँ रहेका नेपाली मात्र नभएर समग्र नेपालकै लागि गर्वको विषय भएको बताउँछन् । आफूले जिते सबै समुदायका लागि काम गर्ने र नेपाल तथा अस्ट्रेलियाको द्विदेशीय सम्बन्ध विस्तारमा पुर्‍याउन सक्ने सबै योगदानमा दत्तचित्त भएर लाग्ने उनको भनाइ छ ।नेपाली राजदूत चित्रलेखा यादवसमेत नेपालीको बढ्दो राजनीतिक पकड र उपस्थितिलाई सकारात्मक र उल्लेखनीय भएको बताउँछिन् । उनी त नेपाली मूलका उम्मेदवारलाई जिताउन सबै लाग्नुपर्ने विचार व्यक्त गर्छिन् । ‘हाम्रो विचार र आस्था अलग हुन सक्छ तर अस्ट्रेलियाली राजनीतिमा प्रवेश पाउन सक्ने यो अवसरलाई सबैले मनन गरेर उम्मेदवारलाई सहयोग गर्नुपर्छ,’ उनले भनिन् । नेपाली मूलको नागरिकलाई अस्ट्रेलियाको संसद्‌जस्तो स्थानमा प्रतिनिधित्व गर्ने अवसर आएको र यो नै महत्वपूर्ण भएको उनको भनाइ छ ।"
त्रिविमा तोडफोड गर्ने विद्यार्थी नेताहरूविरुद्ध जाहेरी दर्ता,"काठमाडौँ — त्रिभुवन विश्वविद्यालयको उपकुलपति सचिवालयमा तोडफोड गर्ने विद्यार्थी नेताहरूविरुद्ध जाहेरी दर्ता भएको छ। विश्वविद्यालयमा मर्यादाविपरीत कार्य गर्नेहरूविरुद्ध प्रशासनले कारबाही प्रक्रिया अघि बढाएको हो।गत साता २०-२५ जनाको समूहले विश्वविद्यालयका उपकुलपतिको कार्यालयमा प्रवेश गरी सचिवालयमा तोडफोड गर्ने, हानी नोक्सानी पुर्‍याउने कार्य गरेको र केन्द्रीय पदाधिकारीहरूलाई भौतिक रुपमा आक्रमण गर्ने गरी फोनमार्फत धम्की दिने, सामाजिक सञ्जालको प्रयोग गरी पदाधिकारीको चरित्र हत्या जस्ता कार्य भएको थियो।यस्ता कार्य गर्नेहरूलाई राजनीतिक आडमा उन्मुक्ति दिने गरिएको भन्दै विरोधहुँदै आएको छ।उक्त गतिविधिमा संलग्न व्यक्तिहरूलाई कानुनबमोजिम कारबाही र भौतिक सम्पत्तिको हानी नोक्सानीको क्षतिपूर्ति भराउन आवश्यक प्रक्रिया अगाडि बढाइएको त्रिभुवन विश्वविद्यालय रजिष्टारको कार्यालयले जनाएको छ।त्रिविले सार्वजनिक सम्पत्ति तोडफोडमा संलग्नलाई प्रचलित कानुनबमोजिम कारबाही गर्न पटक पटक गृह मन्त्रालयलगायत सम्बन्धित निकायलाई आग्रह गरे पनि संलग्नलाई उन्मुक्ति दिने गरिएको हो । यसपटक भने जाहेरी दर्ता भइसकेको भन्दै त्यस्तो गतिविधिमा संलग्नहरूलाई कारबाहीको दायरामा ल्याउन सम्बन्धित सबै पक्षसँग विश्वविद्यालय प्रशासनले आग्रह गरेको छ।"
शिक्षाको बजेट झन्झन् घट्दो,"काठमाडौँ — सार्वजनिक शिक्षामा लगानी बढाउन सरकार अनुदार देखिएको छ । शिक्षामा राज्यको लगानी कुल बजेटको २० प्रतिशत पुर्‍याउने प्रतिबद्धतासहित निर्वाचन जितेर आएका राजनीतिक दलहरु सत्तामा पुग्दा बजेट भने ११ प्रतिशत हाराहारीभन्दा वृद्धि हुन सकेको छैन ।अर्थमन्त्री विष्णु पौडेलले बिहीबार ल्याएको बजेटमा शिक्षा क्षेत्रमा २ खर्ब ११ अर्ब १७ करोड विनियोजन गरिएको छ । यो कुल बजेटको १०.७५ प्रतिशत मात्रै हो । चालु आर्थिक वर्षमा शिक्षामा १०.९५ प्रतिशत बजेट छुट्याइएको थियो । विद्यालय शिक्षा ऐन जारी हुने प्रक्रियामा रहेकाले सार्वजनिक शिक्षा सुधार गर्न राज्यको दायित्व थप गर्नुपर्ने मागविपरीत यसपालि बजेटमा झनै गिरावाट आएको देखिन्छ । आव ०८०/०८१ मा शिक्षामा ११.२७ प्रतिशत बजेट विनियोजन भएको थियो ।शिक्षामा बजेटकाठमाडौं विश्वविद्यालय स्कुल अफ एजुकेसनका डिन बालचन्द्र लुइँटेलले सार्वजनिक शिक्षा सुधारका लागि सरकारले बजेटमा स्पष्ट खाका ल्याउन नसकेको बताए । ‘परम्परागत हिसाबकै बजेट आयो । सिकाइ सुधार गर्नेमा बजेट देखिँदैन । गुणस्तर शिक्षक उत्पादनमा अनुदार देखिन्छ,’ उनले भने, ‘सार्वजनिक शिक्षा सुधार गर्ने खाका पनि सरकारले ल्याउन सकेन । विद्यालय शिक्षा ऐनको मस्यौदाले पनि लगानी मागेको छ । सरकारको प्रतिबद्धता देखिएन । फड्को मार्ने बजेट देखिएन ।’अर्थमन्त्री पौडेलले केही नयाँ, अधिकांश पुराना र केही पहिला नै घोषणा भए पनि पूरा हुन नसकेका कार्यक्रमसहित बजेट वक्तव्य प्रस्तुत गरे । १ सय सामुदायिक विद्यालयमा शैक्षिक नतिजामा आधारित प्रोत्साहन कार्यक्रम सञ्चालन गरिने उनले बताए । कार्यक्रमअनुसार प्रत्येक जिल्लामा कम्तीमा एक विद्यालय पर्ने गरी प्रतिविद्यालय २५ लाख उपलब्ध गराइनेछ । ती विद्यालयले अन्य विद्यालयको नतिजा सुधारका लागि सहयोग गर्ने व्यवस्था मिलाइनेछ । नमुना विद्यालय कार्यक्रम सोही मोडलमा सञ्चालन थियो । देशभर ४ सय २२ वटा नमुना विद्यालय घोषणा गरिएको छ । निर्माणाधीन नमुना विद्यालयको निर्माण पूरा गर्ने उनले जनाए ।सामुदायिक विद्यालय समायोजन गर्ने र शिक्षक दरबन्दी पुनरावलोकन गर्ने विगतकै कार्यक्रमलाई निरन्तता दिइएको छ । सामुदायिक र संस्थागत विद्यालयका सफल व्यवस्थापन अभ्यासलाई अन्य सामुदायिक विद्यालयको गुणस्तर सुधारका लागि सदुपयोग गरिने बजेटमा उल्लेख छ । सरकारले प्रस्तुत गरेको नीति तथा कार्यक्रममा निजी विद्यालयसँगको सहकार्यमा सामुदायिक विद्यालय सुधार गर्ने घोषणा गरेपछि त्यसको आलोचना भएको थियो । सरकारले भाषा फेरेर बजेटमा पनि उक्त बुँदा समेटेको र निजी मात्र राम्रा छन् भन्ने भाष्य स्थापना गर्न लागेको डिन लुइँटेलले बताए ।बजेटमा अंग्रेजी, विज्ञान र गणित विषयका शिक्षक अभाव हुन नदिन विश्वविद्यालयसँगको सहकार्यमा शिक्षक बैंक स्थापना गरिने, स्नातक तह उत्तीर्ण विद्यार्थीलाई स्वयंसेवक शिक्षकको भूमिकामा परिचालन गरिने उल्लेख छ । शिक्षक बैंक स्थापनाको अभ्यास स्थानीय तहले गर्दै आएका छन् । स्वयंसेवक शिक्षक पुरानै कार्यक्रम भए पनि कार्यान्वयन हुन सकेको छैन ।एसईई सञ्चालन तथा व्यवस्थापन प्रदेश तहबाट गर्ने प्रबन्ध मिलाइने अर्थमन्त्री पौडेलले बताए । संसद्को शिक्षा समितिमा विचराधीन विद्यालय शिक्षा विधेयकको उपसमितिमा सांसदहरुबीच एसईई परीक्षा सञ्चालन गर्नेमा सहमति जुटेको छ । विद्यालय तहको अन्तिम परीक्षा कक्षा १२ मा सञ्चालन गर्नेमा सांसदहरु एकमत देखिएका छन् ।कक्षा ५ सम्मका विद्यार्थीलाई उपलब्ध गराइने दिवा खाजा र छात्रालाई निःशुल्क सेनेटरी प्याड वितरण कार्यक्रमलाई बजेटमा निरन्तरता दिएको छ । २८ लाख बालबालिकाको खाजाका लागि १० अर्ब १९ करोड र १३ लाख छात्रालाई निःशुल्क प्याड वितरण गर्न १ अर्ब २९ करोड विनियोजन गरिएको छ । लक्षित समुदाय र विकट हिमाली जिल्लाका विद्यार्थीलाई प्रदान गरिँदै आएको छात्रवृत्ति निरन्तरता दिइने बजेटमा उल्लेख छ । मुसहर, डोम, चमार समुदायका विद्यार्थीलाई चिकित्सातर्फको उच्च शिक्षामा उत्प्रेरणा छात्रवृत्ति प्रदान गरिने कार्यक्रम कायमै छ । छात्रवृत्तिका लागि २ अर्ब ४४ करोड विनियोजन गरिएको पौडेलले बताए ।सामुदायिक विद्यालयमा कार्यरत प्रारम्भिक बालविकास सहयोगी कार्यकर्ता (ईसीडी शिक्षक) र विद्यालय कर्मचारीको पारिश्रमिकबापत १० अर्ब १६ करोड विनियोजन गरिएको छ । विद्यालय शिक्षामा भर्चुअल शिक्षण प्रणालीलाई उपयोग गरिने उनले घोषणा गरे । शिक्षा मन्त्रालयले कोभिड महामारीदेखि नै ‘सिकाइ चौतारी’ नामक पोर्टल सञ्चालन गर्दै आएको छ ।अपांगता भएका विद्यार्थीलाई आधारभूत तहको शिक्षा पूरा गर्न छात्रावासको प्रबन्ध मिलाउने बजेटमा उल्लेख छ । राष्ट्रिय नियमन मापदण्ड तयार गरी निजी विद्यालयको प्रभावकारी अनुगमन गरिने अर्थमन्त्री पौडेलले बताए । राष्ट्रपति शैक्षिक सुधार कार्यक्रमलाई परिमार्जन गरी सरकारले राष्ट्रिय शैक्षिक सुधार कार्यक्रम सञ्चालन गर्ने भएको छ । शिक्षाको कार्यक्रम स्थानीय तहमा पुगे पनि केन्द्रबाट यस्ता प्रकृतिको कार्यक्रम सञ्चालन गर्दै पहुँचका आधारमा बजेट बाँड्ने गरिएको भन्दै आलोचना हुँदै आएको छ । कार्यक्रमका लागि २ अर्ब ७२ करोड विनियोजन गरिएको छ । उक्त कार्यक्रमअन्तर्गत तराई मधेसमा १ हजार ५ सय, पहाडमा १ हजार, हिमालमा ५ सयभन्दा बढी विद्यार्थी भएका विद्यालयको भौतिक पूर्वाधार निर्माण गरिने बजेटमा उल्लेख छ ।उच्च शिक्षातर्फको बजेटमा पनि खासै नवीनता देखिँदैन । उच्च शिक्षासम्बन्धी छाता ऐन निर्माण गरी विश्वविद्यालय सञ्चालनमा एकरूपता कायम गरिने विषयले यसपालि पनि निरन्तरता पाएको छ । ‘अध्ययनका लागि मुलुकबाहिर जाने प्रवृत्ति कमी ल्याउन र रोजगार बजारअनुसारको जनशक्ति विकास गर्न जोड दिइनेछ । विश्वविद्यालयका विभाग एवं संकायहरु पुनर्संरचना गरिनेछ,’ बजेटमा भनिएको छ ।विश्वविद्यालय अनुदान आयोगको पुनर्संरचना गरी उच्च शिक्षाको नियमकारी निकाय बनाउने पनि विगतकै सरकारका कार्यक्रम हो । विद्यार्थी संख्या, शैक्षिक गुणस्तर, पूर्वाधारको आवश्यकताका आधारमा मात्र विश्वविद्यालयलाई अनुदान उपलब्ध गराउने बजेटमा उल्लेख छ । शैक्षिक सत्रअगावै शैक्षिक क्यालेन्डर प्रकाशित गर्ने, कार्यान्वयनको अनुगमन गर्ने र पालना नगर्ने विश्वविद्यालयको अनुदान रोक्ने व्यवस्था गर्ने अर्थमन्त्री पौडेलले बताए । त्रिभुवन विश्वविद्यालयलगायत विश्वविद्यालयले क्यालेन्डर लागू गरिसकेका छन् ।मदन भण्डारी विज्ञान तथा प्रविधि, विदुषी योगमाया हिमालयन आयुर्वेद विश्वविद्यालयको भौतिक पूर्वाधार निर्माण र सहिद दशरथचन्द्र स्वास्थ्य विज्ञान विश्वविद्यालय सञ्चालनमा ल्याउने बजेटमा उल्लेख छ । विश्वविद्यालयमा विदेशी विद्यार्थी आकर्षित गर्नर्र् नीति अघि सारिएको छ । उच्चस्तरीय आर्थिक सुधार सुझाव आयोगको सिफारिसबमोजिम मेडिकल शिक्षामा प्रदान गरिँदै आएको छात्रवृत्तिलाई गरिब, जेहेनदार, अति दुर्गम क्षेत्रका विद्यार्थी लक्षित बनाइने बजेटमा समावेश छ । अहिले यसबाहेक पनि मेरिटका आधारमा विद्यार्थीले छात्रवृत्ति पाउँदै आएका छन् ।बर्दिबास, बुटबल, सुर्खेत र डडेल्धुरामा मेडिकल कलेजको पूर्वाधार निर्माण गर्न ५६ करोड विनियोजन गरिएको छ । सरकारले दशकअघि प्रत्येक प्रदेशमा सरकारी मेडिकल कलेज स्थापना गर्ने घोषणा गरे पनि न्यून बजेटका कारण योजना पूरा हुन सकेको छैन । चिकित्साशास्त्र, इन्जिनियरिङ, सूचना प्रविधि, नर्सिङलगायतका प्राविधिक विषयमा जनशक्तिको अभाव हुन नदिन विद्यामान मापदण्ड पुनरावलोकन गरी अध्ययन कोटा वृद्धि गरिने बजेटमा उल्लेख छ । प्रधानमन्त्री केपी शर्मा ओलीले निजी मेडिकल कलेज सञ्चालकसँग सिट वृद्धि गर्ने सहमति गरेका थिए । मापदण्डका आधारमा स्वचालित प्रक्रियाबाट हुने सिट निर्धारणमा सरकार र प्रधानमन्त्री तहबाट हस्तक्षेप हुने गरेको भन्दै आलोचना हुँदै आएको छ ।उच्च शिक्षा अध्ययन गर्न नसकेका करिब २७ हजार युवालाई छोटो अवधिको तालिम दिने र प्रत्येक प्रदेशमा नुमना प्राविधिक शिक्षालय सञ्चालन गर्ने घोषणा बजेटमार्फत गरिएको छ । सेवाको प्रकृतिका आधारमा सार्वजनिक निकायमा इन्टर्न परिचालन गरिने नीति तथा कार्यक्रमा उल्लेखित विषयले बजेटमा पनि प्राथमिकता पाएको छ । ‘उद्यमशीलतामैत्री शिक्षालाई प्रोत्साहन गर्न हप्तामा २० घण्टा कामको न्यूनतम ज्यालासहित कमाउँदै पढ्दै कार्यक्रम सञ्चालन गरिनेछ,’ अर्थमन्त्री पौडेलले भने ।बजेटका मुख्य विषय"
चिकित्सा शिक्षामा विद्यार्थी सिट संख्या बढाइने,"काठमाडौँ — सरकारले चिकित्सा शास्त्रलगायत इजिन्यिरिङ, सूचना प्रविधि र नर्सिङमा भर्ना हुने विद्यार्थीको सिट संख्या वृद्धि गर्ने जनाएको छ । बिहीबार संसद्‍मा आगामी आर्थिक वर्षको बजेट प्रस्तुत गर्दै अर्थमन्त्री विष्णु पौडेलले यी क्षेत्रमा विद्यार्थीको सिट संख्या बढाइने बताएका हुन् ।‘चिकित्सा, इन्जिनियरिङ, नर्सिङ, सूचना प्रविधिलगायतका विषयमा जनशक्ति अभाव हुन नदिन विद्यमान मापदण्ड पुनरावलकोन गरी अध्ययन कोटा वृद्धि गरिनेछ,’ अर्थमन्त्री पौडेलले भने । उच्चस्तरीय आर्थिक सुधार कार्यदलको सुधारअनुसार मेडिकल शिक्षामा प्रदान गरिँदै आएको छात्रवृत्तिलाई गरिब जेहेन्दार, अति दुर्गम क्षेत्रका विद्यार्थी लक्षित बनाइने बजेटमा उल्लेख छ ।बर्दिबास, बुटवल, सुर्खेत, डडेलधुरामा निर्माणधीन र प्रस्तावित मेडिकल कलेजको पूर्वाधार अघि बढाउन ५६ करोड विनियोजन गरिएको छ । मदन भण्डारी प्राविधिक, योगमाया आयुर्वेदिक विश्वविद्यालयको र पूर्वाधार निर्माण गरिने र सहिद दशरशचन्द्र चिकित्सा विश्वविद्यालय सञ्चालन गरिने सरकारले घोषणा गरेको छ ।"
विद्यालयमा मारवाडी युवा मञ्चको सहयोग,"जनकपुर — मारवाडी युवा मञ्च जनकपुरले गरिब, निम्नवर्ग तथा विपन्न विद्यार्थी अध्ययनरत धनुषाको एक विद्यालयमा बुधबार शैक्षिक र खेलकुद सामग्री वितरण गरेको छ ।मुखियापटी मुसर्निय गाउँपलिकको खतवैयास्थित विद्यालयमा अध्यनरत २५ जना विद्यार्थीलाई झोला, कापी, पेन्सिल लगायतका सामग्री वितरण गरिएको छ ।मारवाडी मञ्चका अध्यक्ष राहुल सिंघानियाका अनुसार विद्यार्थीलाई खेलकुद सामग्रीमा फुटबल, क्यारम बोर्ड, लुडो र ब्याडमिन्टनसमेत वितरण गरिएको छ ।विद्यालयकी शिक्षिका विमला साहले पढाउनका लागि मारवाडी युवा मञ्चले ह्वाइट बोर्ड, डस्टर र मार्करसमेत हस्तान्तरण गरेको बताइन् ।मञ्चका अध्यक्ष सिंघानियाले विद्यालयमा विद्यार्थीको लागि डेस्क बेन्च नहुँदा भुइँमा बसेर पढ्नुपर्ने बाध्यता रहेकाले बस्नका लागि त्रिपाल र वर्षाको सिजन भएकाले हरेक विद्यार्थीलाई छातासमेत वितरण गरिएको जानकारी दिए ।"
नेविसंघबाट निर्वाचित स्ववियु अध्यक्षसहितले गरे त्रिवि उपकुलपति कार्यकक्षमा तोडफोड [अपडेट],"काठमाडौँ — सत्तारुढ कांग्रेसनिकट नेविसंघबाट स्ववियुमा निर्वाचित अध्यक्षसहितका कार्यकर्ताले बुधबार  त्रिभुवन विश्वविद्यालय उपकुलपति कार्यालयमातोडफोड गरेका छन् । निमित्त उपकुलपति खड्ग केसी त्रिवि शिक्षण अस्पताल गएका बेला पुगेका विद्यार्थीको समूहले कार्यकक्ष तोडफोड गरी फर्केको कर्मचारीहरूले बताएका छन् ।विद्यार्थीहरूले तोडफोडपछि विज्ञप्तिसमेत टाँसेका छन् । जसमा पदमकन्या क्याम्पसमा नेविसंघका वागी उम्मेदवारका रूपमा विजयी स्ववियु अध्यक्ष भुपीश्वरी ऐर, पाटन क्याम्पसमा नेविसंघबाट निर्वाचित अध्यक्ष रोहित कपालीलगायतको नाम उल्लेख छ ।भक्तपुर क्याम्पसका स्ववियु सभापति पुकार पराजुली, शंकरदेव क्याम्पसका नेविसंघ कार्यकर्ता भुवन ओझा, पब्लिक युथका सन्तोष श्रेष्ठ, सरस्वती क्याम्पसका मुस्कानराज गौतम, मदनराज उपाध्याय, रोहित पराजुलीलगायत १५/२० जनाको समूहले तोडफोड गरेको उपकुलपति कार्यालयले जनाएको छ । उपकुलपति कार्यकक्षमा भएको तोडफोडबाट कुर्ची, टेबल, सिसालगायत सरसामानमा क्षति पुगेको कर्मचारीले बताए ।विद्यार्थीहरूले स्ववियु निर्वाचनका लागि गत फागुनमा रोकिएको स्नातक र स्नातकोत्तर तहको भर्ना खुलाउनुपर्ने माग राख्दै आएका छन् । भर्ना नखुलेको भन्दै असन्तुष्ट विद्यार्थीले तोडफोड गरेको त्रिवि स्रोतले जनाएको छ । विज्ञप्तिमा स्ववियु निर्वाचनपछि भर्ना हुने विद्यार्थीको अधिकार खोसिएको आरोप लगाएको छ । त्रिविले भने निर्वाचनका कारण भन्दा पनि शैक्षिक क्यालेन्डरअनुसार यस वर्षको भर्ना स्थगित गरिएको जनाएको छ ।उपकुलपति केसीले क्यालेन्डरअनुसार गत भदौदेखि भर्ना भएका विद्यार्थीले परीक्षा आवेदन फाराम समेत बुझाइसकेकाले यस वर्षका लागि पुनः भर्ना खोल्न नसकिने बताए । त्रिविले क्यालेन्डर जारी गर्दै तोकिएको समयमा मात्र भर्ना, पठनपाठन, परीक्षा सञ्चालन र नतिजा प्रकाशन गर्ने नीति तय गरेको छ । जतिबेला पनि विद्यार्थी भर्ना लिँदा समयमा परीक्षा र नतिजा प्रकाशन गर्न नसकिने पदाधिकारीहरूको भनाइ छ ।पद्यकन्या र पाटनका स्ववियु अध्यक्षले भने- ‘तोडफोडमा संलग्न छैन’पद्यकन्या र पाटन क्याम्पसका स्ववियु अध्यक्षले त्रिभुवन विश्वविद्यालय उपकुलपति कार्यालयमा बुधबार भएको तोडफोडमा आफ्नो संलग्नता रहेको बताएका छन् ।इकान्तिपुरसँग कुराकानी गर्दै पद्यकन्या क्याम्पसका स्ववियु अध्यक्ष भुमिश्वरी ऐर र पाटन क्याम्पसका अध्यक्ष रोहित कपालीले तोडफोड हुन थालेपछि असहमति जनाउँदै फर्केको बताए । ‘म तोडफोडको विपक्षमा छु । तोडफोड गर्न थालेपछि निस्किएको हो । चित्त बुझेन । हामी उपकुलपतिले भेट्न बोलाएपछि गएको हो । केही नेविसंघका विद्यार्थीले तोडफोड गर्न थालेपछि फर्कियौं,’ उनले भनिन् ।कपालीले पनि उपकुलपति खड्ग केसीलाई भेट्न गए पनि त्यसअघि नै तोडफोड हुन थालेपछि फर्किएको बताए । उनले भने, ‘तोडफोडमा मेरो संलग्नता छैन, आफ्नो माग राख्न गएको हो, नेविसंघबाट निर्वाचित अधिकांश स्ववियु अध्यक्षहरु गएका थियौं । विद्यार्थीहरुले तोडफोड गर्न थाले । त्यसमा हाम्रो सहमति छैन ।’"
दक्षिण कोरियाको अध्ययन अनुमति रोक्ने निर्णय कार्यान्वयन नगर्न सर्वोच्चको आदेश,"काठमाडौँ — सर्वोच्च अदालतले दक्षिण कोरियाको अध्ययन अनुमति रोक्ने सरकारको निर्णय तत्काल कार्यान्वयन नगर्न अन्तरिम आदेश गरेको छ । न्यायाधीश सुनिल पोखरेलको एकल इजलासले आज दक्षिण कोरियामा अध्ययन गर्न आवश्यक वैदेशिक अध्ययन अनुमति (एनओसी) रोक्ने सरकारको निर्णय तत्काल कार्यान्वयन नगर्न अन्तरिम आदेश गरेको हो ।आदेशमा भनिएको छ, “शैक्षिकसत्र प्रारम्भ भइसकेको अवस्थालाई विचारै नगरी दक्षिण कोरियामा अध्ययन गर्न जाने विद्यार्थीलाई अनुमति दिने कार्य स्थगित गरिएको भन्ने विपक्षी मन्त्रालयको मिति २०८२/१/२८ मा भएको निर्णय तथा सो निर्णयका आधारमा प्रकाशित मिति २०८२/१/३० को सूचना कार्यान्वयन नगर्नू ।”आदेशमा सम्पूर्ण प्रक्रिया पूरा गरी छात्रवृत्तिसमेत प्राप्त गरिसकेका विद्यार्थीहरूको अनुमति रोक्ने निर्णयले उनीहरूलाई अपूरणीय क्षति पुग्ने हुँदा रिट निवेदनको अन्तिम किनारा नलाग्दासम्म उक्त सूचना कार्यान्वयन नगर्न भनिएको छ ।सरकारको उक्त निर्णयविरुद्ध शिक्षा, विज्ञान तथा प्रविधि मन्त्रालयलाई विपक्षी बनाइ पीडित विद्यार्र्थी एलिजा पाण्डेसहितले दायर गरेको रिट निवेदनमाथि प्रारम्भिक सुनुवाइ गर्दै उक्त आदेश गरिएको हो ।आदेशमा १५ दिनभित्र कारणसहित लिखित जवाफ पेस गर्न भनिएको छ ।"
"उच्च शिक्षा बहसमा पूर्व उपकुलपतिहरूले भने, ‘हचुवामा विश्वविद्यालय खोल्न रोक्नुपर्छ’","काठमाडौँ — सत्तारुढ नेपाली कांग्रेसको शिक्षा विभागले गरेको उच्च शिक्षाका आयाम विषयक नीति बहसमा त्रिभुवन विश्वविद्यालयका पूर्व उपकुलपति लगायत विज्ञहरूले सरकारसँग उच्च शिक्षाको स्पष्ट खाका चाहिने बताएका छन् ।सोमबार काठमाडौँमा आयोजित बहसमा पूर्व उपकुलपति केदारभक्त माथेमाले सरकारले उच्च शिक्षा हचुवाको भरमा चलेको बताए । योजना र आवश्यकता बिनै विश्वविद्यालयहरूको संख्या थपिँदै गएको उनको भनाइ थियो।‘कहाँ, कति वटा, कस्तो विश्वविद्यालय स्थापना गर्ने पूर्व तयारी हुनुपर्छ,’ माथेमाले भने, ‘अहिले त राजनीतिक लबिङको आधारमा विश्वविद्यालय खुल्न थाले।’ राजनीतिक भनसुनकै भरमा विश्वविद्यालय स्थापना हुनु लोकतन्त्रका लागि खतरा हुने समेत उनले औँल्याए ।पूर्व प्रधानमन्त्री शेरबहादुर देउवा र शिक्षामन्त्री रघुजी पन्त सहभागी कार्यक्रममा उनले विश्वविद्यालयलाई बोर्ड अफ ट्रस्टी मोडलबाट सञ्चालन गर्न र त्रिभुवन विश्वविद्यालयलाई पुनः संरचना गर्न सुझाव समेत दिए ।‘२०४९ सालमा म उपकुलपति हुँदा त्रिविको ऐन बनेको हो । त्यति बेला बोर्ड अफ ट्रस्टी मोडल राख्न ध्यान पुगेन । अहिले पनि त्यही ऐनले चलेको छ । अब बोर्ड अफ ट्रस्टी मोडलमा लैजानुपर्छ,’ उनले भने, ‘त्रिवि धेरै ठुलो भयो । यसलाई कोल्टे फेर्न पनि १० औँ वर्ष लाग्ने जस्तो भत्ता भयो । पुनर्संरचना गरेर लैजानुपर्छ ।’विश्वविद्यालयलाई सरकार र राजनीतिबाट टाढा राख्न ट्रस्टीमा जानुपर्ने उनले तर्क गरे । ‘राजनीतिको गोलमालबाट विश्वविद्यालय टाढा हुनुपर्छ । सरकार र पार्टीको हस्तक्षेप हुनु हुन्न । विश्वविद्यालय त प्राज्ञहरूको गणतन्त्र हो,’ उनले भने ।विश्वविद्यालयको स्वामित्व विश्वविद्यालयकै प्राज्ञमा भए मात्रै सुधार र गुणस्तरीय शिक्षा सम्भव रहेको उनले सुनाए । ‘सरकारको काम विश्वविद्यालयमा लगानी मात्र गर्ने हो । त्यसलाई सञ्चालन गर्ने प्राज्ञहरूले नै हो,’ माथेमाले भने । विश्वविद्यालयले सम्बन्धन बाँड्ने प्रणाली पनि घातक रहेको टिप्पणी गरे । त्यसलाई रोक्नुपर्ने उनको सुझाव थियो ।सुदूरपश्चिम विश्वविद्यालयका पूर्व उपकुलपति अम्बराज जोशीले स्वायत्तता भने पनि सरकारले हस्तक्षेप गर्ने गरेको गुनासो गरे । ‘विश्वविद्यालयमाथि नियमन पनि कमजोर छ ।, सरकारबाट हस्तक्षेप रोकिनुपर्छ,’ उनले भने । सरकारको मात्रै भर पर्ने भन्दा पनि विश्वविद्यालयले लगानी जुटाउने तर्फ पनि ध्यान दिनुपर्ने जोशीले बताए ।‘आर्थिक रूपमा बलिया मुलुकका विश्वविद्यालयले आफैँ कमाएका छन् ।, कमजोर आर्थिक अवस्था भएका मुलुकले उच्चशिक्षामा रकम गुमाएका छन्,’ उनले भने । नेपाल जस्ता आर्थिक अवस्था कमजोर भएका मुलुकबाट उच्चशिक्षाका लागि विद्यार्थी बाहिर जाँदा रकम गुमाएको उनले बताए । नेपालका विश्वविद्यालयले शिक्षक, पाठ्यक्रम, पठन शैली, मुल्याङकन प्रणाली, शैक्षिक क्यालेन्डर, विद्यार्थी छनोट, डिग्री प्रदानको परिपार्टीका विषयमा पुनर्विचार गर्नुपर्ने उनको सुझाव छ ।त्यस्तै त्रिविका पूर्व उपकुलपति तीर्थ खनियाँले शिक्षा नीति अनुसार सरकार अघि नबढेको टिप्पणी गरे । २०७६ सालको शिक्षा नीति कार्यान्वयन नभएको उनको भनाई थियो । शिक्षा नीतिमा जथाभाबी विश्वविद्यालय स्थापना नगर्ने भनेपछि स्थापना भइरहेको उनले बताए ।‘हचुवामा विश्वविद्यालय खुलेका छन् ।विदेशी विश्वविद्यालयका सम्बन्धनमा निर्देशिकाका भरमा ३० वर्षदेखि कलेज चलेका छन् । अहिले सम्म ऐन पनि बन्न सकेको छैन,’ उनले भने । राजनीतिक नेतृत्वले नै मनोमानी गरेर उच्चशिक्षा र विश्वविद्यालय बिगारेको उनले आरोप लगाए ।राष्ट्रिय योजना आयोगका सदस्य आरपी विच्छाले सम्बन्धन बाँड्न र उपकुलपति लगायत पदाधिकारी बन्नका लागि मात्रै विश्वविद्यालय स्थापना हुने गरेको दाबी गरे । यस्तो प्रवृत्ति रोकिनुपर्ने उनको सुझाव छ । नीति बहस कार्यक्रममा उच्च शिक्षाको अवस्थाबारे शिक्षाविद्हरूले कार्यपत्र प्रस्तुत गरेका थिए । विज्ञको सुझाव समेटेर काँग्रेसले शिक्षा नीति तय गर्ने विभाग प्रमुख नैनसिंह महरले बताए।"
"शिक्षामा निजी क्षेत्रलाई नियमन गर्ने हो, बन्देज गर्नुहुँदैन : शिक्षामन्त्री पन्त","काठमाडौँ — शिक्षा, विज्ञान तथा प्रविधिमन्त्री रघुजी पन्तले विद्यालयदेखि उच्च शिक्षासम्म निजी क्षेत्रले लगानी गर्न पाउने वातावरण हुनुपर्ने बताए। उनले खुला समाजमा शिक्षामा लगानी गर्न पाउने व्यवस्था पनि खुला हुनुपर्ने जनाए।नेपाली कांग्रेसको शिक्षा विभागले सोमबार काठमाडौँमा आयोजना गरेको उच्च शिक्षाका आयाम विषयक नीति बहसमा उनले निजी लगानीमा सञ्चालित शिक्षण संस्थालाई नियमन गर्दै लगानी गर्ने व्यवस्था भने खुला नै राख्नु पर्ने बताए।अन्तर्राष्ट्रिय अभ्यास पनि त्यही रहेको शिक्षामन्त्री पन्तको भनाई थियो । ‘विद्यालयदेखि उच्च शिक्षासम्म निजी लगानी खुला गर्नुपर्छ,’ उनले भने, ‘निजी क्षेत्रलाई नियमन गदै लगानी गर्ने वातावरण बनाउनुपर्छ।’नेपाली युवा विद्यार्थीलाई स्वदेशमै कसरी टिकाउने भन्ने अहिलेको मुख्य चुनौती रहेको उनले बताए । विश्वस्तरमा प्रतिस्पर्धी विद्यार्थी तयार पार्न शिक्षण संस्थाले ध्यान दिनुपर्ने उनले जनाए । विदेशी विश्वविद्यालयसँग सहकार्य गरेर नेपालमै उच्चशिक्षाका कार्यक्रम सञ्चालन गर्ने विषयमा सुझाव दिन उनले प्राज्ञहरूलाई आग्रह गरे ।उनले विश्वविद्यालयमा आफूले हस्तक्षेप नगर्ने भन्दै प्राज्ञिक स्वायत्तता कायम राखिने प्रतिबद्धता समेत जनाए । ‘म शिक्षा क्षेत्रका विषयमा मन्त्री भएर आएपछि बुझ्दै छु ।, यस्तै गर्नु पर्छ भन्ने कुनै योजना बनाई सकेको छैन । अध्ययनका क्रममा नै छु,’ मन्त्री पन्तले भने, ‘म विश्वविद्यालयमा हस्तक्षेप चाहिँ गर्दिन ।, प्राज्ञिक स्वायत्तता हुनुपर्छ भन्ने पक्षमा छु ।’विश्वविद्यालय बनाउन र सुधार गर्न उपकुलपति लगायत पदाधिकारीले ध्यान दिनुपर्ने उनले जनाए । विश्वविद्यालयमा सरकारले नियमन भने गर्ने उनले बताए । ‘पश्चिममा विश्वविद्यालय खोलेर पूर्वमा सम्बन्धन बाँड्ने काम चाहिँ गर्नु हुदैंन,’ शिक्षामन्त्री पन्तले भने ।उनले मुलुकका लागि कम्तीमा १०/१५ वर्षका लागि काम लाग्ने खालेको शिक्षा नीति आवश्यक रहेको उनले औँल्याए । ‘अहिलेको शिक्षा नीति, ऐन नियमसँग बाझिएको छ ।, कांग्रेस, एमाले, माओवादी र अन्य पार्टीमा शिक्षा विभाग बसेर कस्तो शिक्षा नीति बनाउनुपर्छ ।, साझा धारणा बनाएर सुझाव दिनुस्,’ उनले भने ।"
विद्यालय शिक्षा ऐन कार्यान्वयनका लागि पर्याप्त बजेट विनियोजन गर्न माग,"काठमाडौँ — नेपाल विद्यार्थी संघ (नेविसंघ)ले विद्यालय शिक्षा ऐन कार्यान्वयनका लागि पर्याप्त बजेट विनियोजन गर्न माग गरेको छ।नेविसंघले शिक्षा क्षेत्रका समस्याप्रति संवेदनशील भएर समाधानको प्रष्ट योजनासहित कुल बजेटको न्यूनतम २० प्रतिशत रकम शिक्षा क्षेत्रमा विनियोजन गर्न सरकारको ध्यानाकर्षण गराएको हो।सोमबार नेविसंघका केन्द्रीय अध्यक्ष दुजाङ शेर्पा नेतृत्वको टोलीले उपप्रधान एवं अर्थमन्त्री विष्णु पौडेललाई ध्यानाकर्षण पत्र बुझाउँदै यस्तो माग गरेको हो। अर्थमन्त्री पौडेललाई २५ बुँदे ध्यानाकर्षण पत्र बुझाएको नेविसंघले विद्यार्थीमैत्री विद्यालय शिक्षा ऐन यसै आर्थिक वर्षदेखि प्रभावकारी रूपमा लागू हुनेगरी आवश्यक विनियोजन गर्न समेत माग गरेको छ।महँगी नियन्त्रणको नीति लागू गर्नुपर्ने, विद्यार्थीहरूको जनजीवनसँग प्रत्यक्ष सरोकार राख्ने बस्तुहरूमा सहुलियत प्रदान गर्ने नीति ल्याउनुपर्ने लगायतका विषयमा ध्यानाकर्षण गराएको नेविसंघका प्रवक्ता सुरज सेजुवालले जानकारी दिए।त्यस्तै, नेविसंघले वैदेशिक रोजगारका लागि जानुपर्ने अवस्थाको अन्त्य गर्न ४० वर्ष उमेर समूहका युवा लक्षित अनिवार्य प्राविधिक तालिम सम्बन्धी नीति तर्जुमा गर्दै देशभित्रै रोजगारीको अवसर सिर्जना गर्न सरकारको ध्यानाकर्षण गराएको छ ।"
नेपाललाई शिक्षाको हब बनाउनुपर्छ : सभापति देउवा,"काठमाडौँ — नेपाली कांग्रेसका सभापति शेरबहादुर देउवाले नेपाललाई शिक्षाको हब बनाउनुपर्ने बताएका छन् । सोमबार काठमाडौँमा पार्टीको शिक्षा विभागले आयोजना गरेको कार्यक्रमलाई सम्बोधन गर्दै उनले नेपालमा राम्रो शिक्षा नभएको भन्दै अभिभावकले विदेश पढ्न आफ्ना सन्तानहरू पठाउने गरेको भन्दै नेपालमै उच्च शिक्षा दिन सक्ने वातावरण बनाउन आग्रह गरे ।उनले नेपालमै राम्रो शिक्षा दिन सके विदेशी विद्यार्थी समेत नेपाल पढ्न आउने बताए । उनले अहिलेको समयमा शिक्षा महत्त्वपूर्ण रहेको र शिक्षालाई प्राथमिकता दिनुपर्ने बताए ।सभापति देउवाले भने, ‘नेपालमा राम्रो एजुकेसन छैन भन्ने हिसाबले होला, कतिपय आमा बुबाले छोराछोरी विदेश पढ्न पठाउँछन् । त्यस कारण नेपालमै राम्रो एजुकेसन दिने स्कुलदेखि लिएर युनिभर्सिटीसम्म हामीले बनाउन सक्यो भने हाम्रो देशको विद्यार्थी विदेश जानबाट रोकिन्छन् । हाम्रो देश सुन्दर छ । हावापानी सबैले । विदेशी पनि नेपालमा विद्यार्थी आउन सक्छन् । त्यसको लागि नेपाल शिक्षाको हब बन्न सक्छ । त्यस्तो किसिमको शिक्षा नेपालमा हामीले दिन सक्यौँ भने, त्यस्तो एजुकेसन दिन सक्यो भने नेपालमा विदेशी विद्यार्थी नेपाल आउन सक्छन् । नेपाल नै शिक्षाको हब बन्न सक्छ । अहिलेको बेला शिक्षा नै महत्त्वपूर्ण कुरा हो । शिक्षालाई प्राथमिकता दिनुपर्छ ।’सभापति देउवाले शिक्षा नेपालको लागि महत्त्वपूर्ण रहेको बताए । नेपालमा विदेशी विद्यार्थी आउने किसिमको आकर्षित वातावरण बनाउनुपर्नेमा जोड दिए ।"
कोहलीको आईपीएल सपना १८ वर्षमा पूरा,"अहमदाबाद — विराट कोहली र रोयल च्यालेन्जर्स बेंगलुरुले पहिलो पटक इन्डियन प्रिमियर लिग (आईपीएल) को उपाधि जित्यो पन्जाब किंग्समाथि ६ रनको रोमाञ्चक जित हात पार्दै । साँच्चै कस्तो रह्यो त १८ औं संस्करणको आईपीएल ?एएफपीले तयार पारेको प्रमुख विशेषता यस्ता छन् :अन्ततः कोहली च्याम्पियनदुईपल्टको विश्वकप विजेता कोहलीको खेलजीवन आफैंमा उत्कृष्ट थियो । तर, त्यसमा एउटै कमी थियो आर्ईपीएल उपाधि । अब त्यो पनि पूरा भएको छ । उनी रोए, हाँसे, अनि पहिलो पटक आईपीएल उपाधि उचाले । लगातार १८ औं पटक प्रतियोगिता खेलेर कोहलीले यो सफलता पाएका हुन् । संयोग के भने उनको जर्सी नम्बर नै १८ छ । बेंगलुरुले पहिले ब्याटिङ गर्दै ९ विकेटमा बनाएको १ सय ९० रनमा कोहली ४३ रनसहित व्यक्तिगत उच्च रनकर्ता रहे ।श्रेयसको कप्तानी प्रदर्शनपन्जाबका लागि सबैभन्दा राम्रो खेल्ने खेलाडीमा रहे, कप्तान श्रेयस ऐर । टिमलाई दोस्रोपल्ट आईपीएलको फाइनल पुर्‍याउन उनले निर्णायक प्रदर्शन गरे । उनको ब्याटिङका लागि खेलाडी लिलामीमा पन्जाबले चर्को मूल्य तिरेको थियो । श्रेयसमाथि सबैभन्दा बढी विश्वास देखाउनेमा थिए प्रशिक्षक रिकी पोन्टिङ । श्रेयसले यसपल्ट ६ सय ४ रन बनाए । त्यसमा मुम्बई इन्डियन्सविरुद्ध इलिमिनेटर सनसनीपूर्ण अविजित ८७ रन थियो ।किशोर खेलाडीको सनसनीराजस्थान रोयल्सका १४ वर्षे वैभव सूर्यवंशी यसपल्ट आक्रामक ब्याटिङ गर्दै विश्व क्रिकेटको ध्यान आफूतिर तान्न सफल रहे । उनले आईपीएल डेब्युमै पहिलो बलमा छक्का प्रहार गरे लखनउ सुपर जायन्ट्सविरुद्ध । सूर्यवंशीले पछि गुजरातविरुद्ध शतक बनाए । उनले ३५ बलमै शतक बनाए । त्यसमा सामेल थियो ११ छक्का र ७ चौका । चेन्नई सुपर किंग्सविरुद्धको आफ्नो अन्तिम खेलमा पनि उनले ५७ रन बनाए ।असफल पन्तलखनउ जायन्ट्सले ऋषभ पन्तका लागि कीर्तिमानी रकम खर्चेको थियो । तर, भारतीय विकेटकिपर/ब्याटर त्यसअनुसार प्रदर्शन देखाउन असफल रहे । उनको खास परिचय नै आक्रामक ब्याटिङ थियो तर त्यसको छनक नै दिन सकेनन् । यस्तोमा लखनउ लिग चरणका दुई खेलअगाडि नै प्लेअफ समीकरणबाट बाहिरियो । लखनउको अन्तिम खेलमा उनले आरसीबीविरुद्ध भने शतक बनाए ।तनावबीच प्रतियोगिताभारत र पाकिस्तानबीचको तनावबीच यसपालिको आईपीएल मे ९ मा रोकिएको थियो । त्यतिबेला धर्मशालामा पन्जाब र दिल्ली क्यापिटल्सबीच खेल चलिरहेको थियो । धर्मशालाभन्दा २०० किलोमिटर परको जम्मूमा विष्फोटको आवाज आएपछि खेल रोकिएको थियो । पछि खेलाडी र खेल पदाधिकारीलाई विशेष ट्रेनबाट नयाँ दिल्ली ल्याइएको थियो । मे १७ बाट प्रतियोगिता फेरि सुरु भयो ।"
जर्मनीलाई हराएर पोर्चुगल फाइनलमा,काठमाडौँ — क्रिस्टियानो रोनाल्डोले गरेको निर्णायक गोलको मद्दतले पोर्चुगलले बुधबार जर्मनीलाई २–१ ले पराजित गर्दै नेन्स लिगको फाइनलमा प्रवेश गरेको छ ।यो नतिजासँगै पोर्चुगलले जर्मनीविरुद्धको लामो जितहीन यात्रामा पनि पूर्ण विराम लगाएको छ । खेलको ६८ औं मिनेटमा रोनाल्डोले विजयी गोल गरे र यो उनको कीर्तिमान १ सय ३७ औं अन्तर्राष्ट्रिय गोल रह्यो।जर्मनीले फ्लोरिन विर्टजको गोलले सुरुआती अग्रता लिएपछि फ्रान्सिस्को कोन्सकोउले पोर्चुगलका लागि बराबरी गोल फर्काएका हुन् । पोर्चुगलले यसअघि जर्मनीलाई सन् २००० मा हराएको थियो ।सन् २०१९ को नेसन्स लिग विजेता पोर्चुगलले अब फाइनलमा स्पेन अथवा फ्रान्सको सामना गर्नेछ ।
जोकोभिच कीर्तिमान ग्रान्ड स्लाम उपाधि नजिक,"काठमाडौँ — कीर्तिमान २५औं ग्रान्ड स्लाम उपाधि जित्ने अभियानमा रहेका नोभाक जोकोभिचले बुधबार फ्रेन्च ओपन २०२५ को सेमिफाइनल यात्रा निश्चित गरेका छन्। उनले अन्तिम आठको खेलमा एलेक्जान्डर जेभरेभलाई ४–६, ६–३, ६–२ र ६–४ ले हराए ।अब छैटौं वरीयताका जोकोभिचले फाइनल प्रवेशका लागि विश्व नम्बर १ खेलाडी यानिक सिनरको सामना गर्नेछन् । सिनरले अर्को खेलमा एलेक्जान्डर बुबिलिकलाई ६–१, ७–५ र ६–० ले पराजित गरे ।महिलातर्फ विश्व नम्बर २ अमेरिकी कोका गउफले आफ्नै देशकी खेलाडी म्याडिसन केय्सलाई ६–७, ६–४ र ६–१ ले हराइन् र सेमिफाइनल यात्रा निश्चित गरिन् । अब उनले लोइस बोसननको सामना गर्नेछिन् ।"
आरिफको ब्याटिङमा नेदरल्यान्ड्समाथि नेपालको सानदार जित,"डन्डी, स्कटल्यान्ड — आरिफ शेखको अर्धशतकमा नेपालले विश्वकप क्रिकेट लिग–२ मा बुधबार नेदरल्यान्ड्सलाई ५ विकेटले पराजित गरेको छ । आरिफले खेलको एकमात्र अर्धशतक बनाएपछि नेपालले स्कटल्यान्डमा नेदरल्यान्ड्सलाई स्तब्ध पार्दै जित निकालेको हो । आरिफले ७८ रन बनाएपछि नेपालले डन्डीको फोर्थहिलमा २ सय २६ रनको लक्ष्य ४७.१ ओभरमै पूरा गर्‍यो ।आरिफले ४० औं ओभरमा भिभिएन किङ्माको बलमा प्वाइन्टमाथि छक्का प्रहार गर्दै ८१ बलमा आफ्नो अर्धशतक पूरा गरेका थिए । ४२ औं ओभरमा आरिफले किङ्माको बलमा अर्को छक्का प्रहार गरेका थिए । आरिफले कुल ९९ बल खेली ७ चौका र २ छक्का प्रहार गरी किङ्माकै बलमा आउट भए ।आरिफले ५९ औं एकदिवसीय अन्तर्राष्ट्रिय खेल्दै आफ्नो आठौं अर्धशतक बनाएका हुन् । साथै उनको यो उच्च स्कोर पनि हो । यसअघि ६६ रन उनको व्यक्तिगत उच्च स्कोर थियो । आरिफले दीपेन्द्रसिंह ऐरीसँग ९२ बलमा ८९ रनको ठोस साझेदारी गरे । दीपेन्द्रले ५१ बल खेली ३ चौका प्रहार गरी अविजित ३८ रन बनाए । विजयी छक्का प्रहार गरेका गुलशन झा ४ बलमा ११ रन बनाई नटआउट रहे ।आरिफ शेखआरिफले यसअघि कप्तान रोहित पौडेलसँग चौथो विकेटमा ५५ रनको महत्त्वपूर्ण साझेदारी गरेका थिए । रोहित ३९ बल खेली १ चौका प्रहार गरी २३ रनमा रनआउट भए । आरिफका दाइ आसिफ शेख र कुशल भूर्तेलले यसअघि ३२ रन जोडेर नेपाललाई मध्यम सुरुआत दिलाएका थिए । सातौं ओभरमा पाउल भान मिकेरेनले आसिफलाई बोल्ड गरी नेदरल्यान्ड्सलाई पहिलो सफलता दिलाएका थिए । आसिफले २२ बल खेली ३ चौका प्रहार गरी १९ रन बनाए ।कुशल र भीम सार्कीले दोस्रो विकेटका लागि ३१ रन जोडे । ५ रनको अन्तरमा दुवै ब्याट्सम्यान आउट भएपछि नेपाल संकटमा परेको थियो । यसअघिका १३ एकदिवसीय अन्तर्राष्ट्रिय खेलमा केवल २ विकेट लिएका ब्याटिङ अलराउन्डर माइकल लेभिटले कुशल र भीम दुवैलाई आउट गरेका थिए । भीमले २६ बल खेली १ चौका प्रहार गरी ११ रन बनाए । इन साइड एज लागि बोल्ड भएका कुशलले ४२ बल खेली ५ चौकासहित २५ रन बनाए ।यसअघि टस जितेर पहिला ब्याटिङ गर्ने निर्णय गरेको नेदरल्यान्ड्स ४९.१ ओभरमा २ सय २५ रनमा अलआउट भएको थियो । प्रमुख बलरहरू करण केसी, सोमपाल कामी, सन्दीप लामिछाने र ललित राजवंशीले उत्कृष्ट बलिङ गरेपछि लिग–२ को शीर्षस्थ टोली नेदरल्यान्ड्सलाई नेपालले ठूलो स्कोर बनाउनबाट रोकेको थियो ।सोमपालले ३ विकेट लिए भने करण, सन्दीप र ललितले २–२ विकेट लिए । खेलको दोस्रो ओभर एवं आफ्नो पहिलो ओभरको पहिलो बलमै सोमपालले लेभिटलाई १ रनमा आउट गरे । सोमपालका ओपनिङ जोडी करणले पाँचौं ओभरमा म्याक्स ओ डाउडलाई ४ रनमा बोल्ड गरेपछि नेपालले सुरुआतदेखि नै खेल नियन्त्रणमा राखेको थियो ।कप्तान स्कट इडवार्डसले ४६ रन बनाए । उनले ७१ बल खेली ४ चौका प्रहार गरे । इडवार्डसले विक्रमजित सिंहसँग तेस्रो विकेटका लागि १ सय १ बलमा ७२ रनको साझेदारी गरे । सिंहले ५६ बल खेली २ चौका प्रहार गरी ३८ रन बनाए । उनलाई सन्दीपले आफ्नो पहिलो ओभरमै आउट गरे ।देव्रेहाते स्पिनर ललितले पनि आफ्नो पहिलो बलमै विकेट लिए । २७ औं ओभरमा ललितले इडवार्डसलाई कप्तान रोहितबाट क्याच गराए । ललितले ज्याक लियोन क्याचेटको पनि विकेट लिए । क्याचेतले ३४ बल खेली १ चौका प्रहार गरी २७ रन बनाए । देव्रेहाते तीब्र बलर रिजन ढकालको स्थानमा खेलेका ललितले ७ ओभरमा ३० रन खर्चेर २ विकेट लिए । स्कटल्यान्डविरुद्ध २ विकेट लिए पनि रिजनले १० ओभरमा ७८ रन दिएका थिए ।सन्दीपले तेजा निडामानुरुको विकेट पनि लिए । उनले आफ्नो १० ओभरको स्पेलमा ४८ रन खर्चेर २ विकेट लिए । निडामानुरुले २९ बलमा १३ रन बनाए । सातौं नम्बरमा ब्याटिङ गरेका नोह क्रोजले सर्वाधिक ४८ रन बनाए । ५५ बल खेल्दै ५ चौका प्रहार गरेका उनलाई सोमपालले बोल्ड गरे ।रोइलोफ भान डेर मार्वी २२ बलमा २१ रन बनाई रनआउट भए । करणले १० ओभरमा ३५ रन खर्चे । सोमपालले भिभिएन किङमालाई १ रनमा बोल्ड गरे । सोमपालले ९.१ ओभरमा ४८ रन खर्चे ।यसअघि नेपालले सोमबार आफ्नो पहिलो खेलमा स्कटल्यान्डमाथि १ विकेटको अविश्वसनीय विजय हात पारेको थियो । करण केसीले अविजित ६५ रन बनाएपछि नेपालले २ सय ९७ रनको लक्ष्य अन्तिम बलमा पूरा गर्दै एकदिवसीय अन्तर्राष्ट्रियमा अहिलेसम्मकै ठूलो लक्ष्य पछ्याएको थियो ।लिग–२ को यस यात्रामा १४ खेलमा नेपालको केवल यो चौथो विजय हो । नेपाल १० अंकका साथ सातौं स्थानमा छ । नेदरल्यान्ड्स २० खेलमा २६ अंकका साथ दोस्रो स्थानमा छ र टोली शीर्ष स्थानमा रहेको अमेरिकाभन्दा २ अंकले मात्र पछाडि छ । आठ राष्ट्र सहभागी लिग–२ का शीर्ष चार टोली विश्वकप छनोटमा पुग्ने छन् ।"
हाउन्ड्सलाई हराएर गोल्डेनगेट फाइनलमा,काठमाडौँ — हाउन्ड्स एकेडेमीलाई हराएर गोल्डेनगेट बास्केटबल क्लब हिमालयन जाभा बास्केटबल लिग (एचजेबीएल) को फाइनलमा पुगेको छ ।बुधबार शीर्ष दुई टिमबीचको भिडन्तमा गोल्डेनगेटले हाउन्ड्सलाई ८१–७० स्कोरले हराएर एक खेलअघि नै फाइनल स्थान सुरक्षित गर्‍यो । ९ खेलबाट १७ अंक जोडेको गोल्डेनगेट शीर्षस्थानमा छ ।पहिलो खेलमा टाइम्ससँग पराजित भए पनि गोल्डेनगेटले त्यसयता लगातार ८ खेल जितेको छ । लिगमा गोल्डेनेगटले हाउन्ड्सविरुद्धको दुवै खेल जित्न सफल भयो । यसअघि गोल्डेनेटले हाउन्ड्सलाई ८०–७५ ले हराएको थियो ।दोस्रो हार बेहोरेको हाउन्ड्स ९ खेलबाट १६ अंकसहित दोस्रो स्थानमा छ । हाउन्ड्सले अन्तिम खेलमा तेस्रो स्थानको टाइम्स बास्केटबल क्लबसँग खेल्नेछ । फाइनल पुग्न हाउन्ड्सले उक्त खेल जित्नुपर्नेछ । टाइम्स विजयी भएमा दुवैको समान १७ अंक पुग्नेछ । यस्तोमा अंक स्कोरको आधारमा फाइनल पुग्ने टोलीको टुंगो लाग्नेछ ।कीर्तिपुर कभर्डहलमा भएको खेलको पहिलो क्वाटरमा हाउन्ड्सले १८–१७ को अग्रता लिएको थियो । तर त्यसपछि गोल्डेनगेटले खेलमा पुनरागमन गर्दै अग्रता लियो । गोल्डेनगेटले दोस्रो क्वाटर २७–१५ ले आफ्नो पक्षमा पारेपछि हाफटाइमसम्म ४४–३३ को अग्रता बनायो ।तेस्रो क्वाटरमा हाउन्ड्स खेलमा फर्कियो र १८–१४ ले आफ्नो पक्षमा पार्‍यो । तर चौथो क्वाटरअघि गोल्डेनगेटले नै ५८–५१ को अग्रता कायम राख्यो । चौथो तथा अन्तिम क्वाटरमा गोल्डेनगेटले २३–१९ को अग्रता बनाएपछि खेल जित्यो ।गोल्डेनगेटका अभिषेक सिंहले २२ स्कोर गरे । हाउन्ड्सका सौरभ श्रेष्ठले १८ स्कोर जोडे । गोल्डेनगेटका सुदीप पौडेल मोस्ट भ्यालुएबल प्लेयर चुनिए ।
कांस्य विजेता एरिकालाई तारकेश्वरको सम्मान,"काठमाडौँ — तारकेश्वर नगरपालिकाले कराते वान प्रिमियर लिगमा ऐतिहासिक कांस्य पदक जितेकी एरिका गुरुङलाई बुधबार नगदसहित सम्मान गरेको छ ।तारकेश्वर नगरपालिका नगर प्रमुख कृष्णहरि महर्जन, उप–प्रमुख सिर्जना बुर्लाकोटी अर्याल र प्रशासकीय प्रमुख ईश्वरीप्रसाद आचार्यले एरिकालाई प्रशंसापत्र र नगदसहित सम्मान गरे ।मोरक्कोको राबतमा भएको प्रतियोगिताको महिला ६८ केजीमाथिको तौल समूहमा एरिकाले फ्रान्सकी खेलाडी क्लेमेन्ट पिएलाई ६–२ अंकले हराएर कांस्य जितेकी हुन् । नेपाली कराते खेलाडीले प्रिमियर लिगमा जितेको यो पहिलो पदक हो ।डब्लूकेएफ वरीयतामा फड्कोयो सफलताले एरिका विश्व कराते महासंघको वरीयतामा २३ स्थान माथि उक्लेकी छन् । महासंघले जारी गरेको नयाँ वरीयतामा एरिका आफ्नो तौल समूहमा २७ औं स्थानमा आएकी छन् । प्रिमियर लिग खेल्नुअघि उनी ५० औं स्थानमा थिइन् ।आफ्ना तौल समूहमा विश्वका शीर्ष ३२ खेलाडीले खेल्ने प्रतियोगिताको रूपमा कराते वान प्रिमियर लिग रहेको छ ।"
बालुवाटारमा चेयरम्यान कप चेस सुरु,"काठमाडौँ — बालुवाटारस्थित महेन्द्र राष्ट्रिय माध्यमिक विद्यालयमा चेयरम्यान कप स्कुल चेस च्याम्पियनसिप बुधबार सुरु भएको छ ।काठमाडौं महानगरपालिकाका २० विद्यालयका ३ सय १० खेलाडीको सहभागितामा सुरु प्रतियोगितामा गर्ल्स र ब्वाइजका गरी कुल ६ स्पर्धा समावेश छ । पहिलो दिन दुई चरणका सकियो । कक्षा १ देखि ४ सम्म गर्ल्सतर्फ ६ खेलाडीले शतप्रतिशत जित पाए ।धुम्रबाराही माविकी प्रतिज्ञा ठाकुर, बाासबारीका सिमरन कार्की र सुप्रिया मोक्तान तथा महेन्ऽ माविका आशिका लोप्चनले दुवै खेल जितेर २–२ अंक जोडेका हुन् । ब्वाइजतर्फ मेरिडियनका आयम सुवेदी र आयन सुवेदी, नेपाल क्रियटिभका श्रेयांश सापकोटा र अर्णव मानन्धर तथा बाासबारी माविका खेमराज जैसी र युङ्सेन तामाङले २–२ अंक बटुले ।कक्षा ५–८ को ब्वाइजमा आदर्श गुरुङ, नवीन थापामगर, प्रसन्न जैशी, प्रत्युश ज्ञवाली, राजु राईले दुवै जित दर्ता गरे । गर्ल्सतर्फ रोस्लिन सुवेदी, आरग्य गुप्ता, समिक्षा नेपाल, अप्सरा खत्री, काश्यपी मैनाली विजयी भए ।कक्षा ९ देखि १२ गर्ल्सतर्फ मायुमी राई, आाचल चौधरी, आन्वी सुवेदी, देवयानी गुरागाईं, स्मारिका लामा, समिक्षा रपाल, साङ्मेन्दु तामाङले दुवै खेल जिते । ब्वाइजमा प्रेमविक्रम अधिकारी, ओजस अधिकारी, अभिनव पाण्डेले २–२ अंक बनाए ।स्वीस प्रणालीमा आयोजित र्‍यापिड चेसमा कामपा–४ भित्र रहेका विद्यालयमा अध्ययनरत विद्यार्थी तथा वडाबाहिर अध्ययनरत स्थानीय बालबालिका सहभागी छन् । कामपा ४ का वडाध्यक्ष दिनेश महर्जन र आयोजक हिमालयन चेस एकेडेमी (एचसीए) की मोनालिशा खम्बूले उद्घाटन गरे ।"
नेपाल एमेच्योर ओपन गल्फ : सद्‍भावको कोर्स रेकर्डसहित नेपाल ‘ए’ विजेता,"काठमाडौँ — नेपालका एमेच्योर गल्फर सद्‍भाव आचार्यको कोर्स रेकर्डसहित नेपाल ‘ए’ ले ११ औं नेपाल एमेच्योर ओपन गल्फ च्याम्पियनसिपको टिम विधामा स्वर्ण जितेको छ । टोलीमा सदभाव र राहुल विश्वकर्माले ३६ होल समाप्तिमा २४ अन्डर २ सय ६४ को स्कोरसहित स्वर्ण जितेको थियो ।गोकर्ण गल्फ क्लबमा बुधबार सदभावले १२ अन्डर ६० को अविश्वसनीय स्कोरमा कोर्स रेकर्ड बनाए ।‌ राहुलले बुधबार ४ अन्डर ६८ स्कोर गरे । नेपाल ’ए’ ले १६ अन्डर १ सय २८ को स्कोर गरेर भुटानलाई २४ स्ट्रोकको फराकिलो अन्तरले हराएको हो ।निमदोर्जी तामाङ र डेचेन लेन्डुपको भुटानी टिम काउन्टब्याकमा दोस्रो भयो । भुटान र बंगलादेश इभन पार २८८ मा बराबरी भएपछि काउन्ट ब्याकमा नतिजा निकालिएको थियो । सफिकुल इस्लाम र मोहम्मद सहाब उद्दिनसम्मिलित बंगलादेश टिमले कांस्य जित्यो ।दोस्रो दिन व्यक्तिगत स्पर्धामा सदभाव शीर्षस्थानमा कायमै रहन सफल भए । ३६ होल समाप्तिमा समग्रमा १८ अन्डर १ सय २६ को स्कोरमा सदभावले भारतका सुमित कोटवाललाई ८ स्ट्रोकले पछि पारे ।सदभावले १२ अन्डर ६० को स्कोरमा प्रोफेसनल गल्फर शुक्रबहादुर राईको नाममा रहेको ११ अन्डर ६१ को रेकर्ड तोडे । शुक्रले सन् २०२३ को सूर्य नेपाल सेन्ट्रल ओपनमा उक्त रेकर्ड बनाएका थिए ।कोर्स रेकर्ड बनाउने क्रममा सदभावले १२ बर्डी‌ प्रहार गरे । फ्रन्ट र ब्याकनाइन दुवैमा ६ अन्डर ३० को स्कोर निकाले । सदभावले पहिलो होलमा बर्डी प्रहार गर्दै दोस्रो दिनको सुरु गरे । यसपछि तेस्रोदेखि छैटौं होलमा लगातार ४ र नवौं होलमा अर्को बर्डीको सफलता प्राप्त गरे ।यसपछि ११ देखि १५ औं होलमा लगातार ५ बर्डी प्रहार गर्दा शुक्रको रेकर्ड बराबरी गरे । १६ र १७ औं होलमा पार जोगाए । १८ औं होलको बर्डीले सदभाव कोर्स रेकर्ड बनाउन सफल भए । यो स्कोर उनको करियरको उत्कृष्ट प्रदर्शन हो । उनले गत वर्ष सूर्य नेपाल एनपिजिए टुर च्याम्पियनसिपमा ८ अन्डर ६४ को स्कोर निकालेका थिए ।दोस्रो स्थानमा उक्लिएका सुमितले समग्रमा १० अन्डर १ सय ३४ स्कोर गरे । उनले बुधबार ८ अन्डर ६४ को स्कोर गरे । राहुल विश्वकर्मा समग्रमा ६ अन्डर १ सय ३८ सहित तेस्रो स्थानमा छन् । उनले बुधबार ४ अन्डर ६८ को स्कोर कार्ड बनाए ।समग्रमा ४ अन्डर १ सय ४० को स्कोरमा श्रीलंकाका रेसन अलगामा र बंगलादेशका मोहम्मद सहाब उद्दिन संयुक्त चौथो स्थानमा छन् । बुधबार रेसनले ४ अन्डर ६८ र सहाबले २ अन्डर ७० को स्कोर गरे । समग्रमा २ ओभर १ सय ४६ को स्कोरमा भुटानका निमदोर्जी तामाङ र नेपालका टासी छिरिङ संयुक्त सातौं स्थानमा रहे । दुवैले इभन–पार ७२ स्कोर गरे । समग्रमा ४ ओभर १ सय ४८ सहित बंगलादेशका सफिकुल इस्लाम (७३) र नेपालका वाङ्चेन ढोन्डुप (८०) संयुक्त नवौं स्थानमा छन् ।महिलातर्फ भारतकी अनन्थी विवेक समग्रमा ३ अन्डर १ सय ४१ सहित भारतकै दिया क्रिस कुमारलाई १४ स्ट्रोकले पछि पार्दै अगाडि छन् । अनन्थीले २ अन्डर ७० को स्कोर बनाइन् । १ अन्डर ७१ को स्कोरमा दिया समग्रमा ११ ओभर १ सय ५५ सहित दोस्रो स्थानमा छन् । नेपालकी तारा कार्की समग्रमा १९ ओभर १ सय ६३ सहित तेस्रो स्थानमा रहिन् । बुधबार उनले ११ ओभर ८३ मा खेल पूरा गरिन् ।यू–१६ ब्वाइजतर्फ भारतका भिभान उभायकर समग्रमा १ ओभर १ सय ४५ सहित ४ स्ट्रोकको अग्रता सहित शीर्षमा छन् । उनले बुधबार १ अन्डर ७१ खेले । भारतका प्रिम्स बैंशला समग्रमा ५ ओभर १ सय ४९ सहित दोस्रो स्थानमा छन् । उनले २ ओभर ७४ को स्कोर निकाले । भारतकै अदभय बगला समग्रमा ८ ओभर १ सय ५२ सहित तेस्रो स्थानमा रहे । उनले बुधबार ४ ओभर ७६ को स्कोर गरे ।समग्रमा ९ ओभर १ सय ५३ सहित नेपालका रुबेन थापा चौथो स्थानमा छन् । भारतका पिएस निलोफर, नेपालका ड्यानियल बानियाँ, सोहम अग्रवाल, दिप्सन लामा र अभानी राईले कट बनाएका छन् ।"
मनास्लुलाई अध्यक्ष कप फुटबल उपाधि,काठमाडौँ — मनास्लु वर्ल्ड स्कुलले तेस्रो वडा अध्यक्ष कप अन्तरविद्यालय फुटबल प्रतियोगिताको उपाधि जितेको छ । बुधबार चाबहिलमा भएको फाइनलमा मनास्लुले डिफेन्डिङ च्याम्पियन एनआईसी एकेडेमीलाई ३–० गोलले हरायो ।मनास्लुका देविन कार्कीले २ र अभिषेक माझीले १ गोल गरे । एनआईसीका सुनिश्चित सुवेदी र समिर लामाले १–१ गोल गरे । विजेता मनास्लुले ३० हजार र उपविजेता एनआईसीले १५ हजार रुपैयाँ पुरस्कार पाए ।एनआईसीका सुनिश्चित सुवेदी सर्वोत्कृष्ट खेलाडी भए भने एनआईसीका आर्यब श्रेष्ठ उदीयमान खेलाडी चुनिए । एनआईसीका यसोन थापा मगर उत्कृष्ट गोलरक्षक र मनास्लुका देविन कार्की उत्कृष्ट खेलाडी बने ।उनीहरूले जनही २ हजार ५ सय पुरस्कार हात पारे । विजेतालाई आयोजक काठमाडौं महानगरपालिका वडा ७ का अध्यक्ष विमलकुमार होडालगायतले पुरस्कृत गरे ।
युथ फुटबल टोली जर्मनी जाने,"काठमाडौँ — एसभी मामेन्डोर्फ भीआर बैंक कप फुटबलमा भाग लिन फुटबल युथ टोली बिहीबार जर्मनी जाने भएको छ ।  प्रतियोगिता जुन ५ देखि १५ सम्म हुनेछ ।खेलाडीमा नदुप प्रसाईं, स्पर्स राई, जोसेफ गुरुङ, निर्विघ्न ढकाल, श्रीयांश पन्त, श्रीशान्त योगी, प्रयन केसी, श्रीभास खरेल, प्रिसा श्रेष्ठ, सम्यकप्रसाद प्रधान, विराज गौतम, गौरव अधिकारी, ओम दवाडी, निष्कर्षराज शाक्य, अमन घिमिरे, आर्यन श्रेष्ठ, आयुश श्रेष्ठ, जसन नाम्गेल, डेविस वज्राचार्य, युजन तिमल्सिना, निशान महतो, वैभव गोयल, समर्पण बबी सेढाईं, अनमोल न्यौपाने, आइडेन श्रेष्ठ, शशांक भण्डारी, आशुतोष मल्होत्रा, अनब लामा, आतिश श्रेष्ठ, आर्यवीर सिंह, सुविस कायस्थ, अरहान बाँस्कोटा, शिभान्स भट्टराई, तेन्जिङ शेर्पा, भविष्य शाह र पेम्बा नुर्बु भोटे छन् । खेलाडीहरू विभिन्न ३ उमेर समूहमा विभाजन भएर प्रतियोगितामा प्रतिस्पर्धा गर्नेछन् ।अफिसियलमा श्रीबहादुर योगी, चन्दिका जोशी र होमनाथ तिमल्सिना, प्रशिक्षकमा थमन भुसाल, कृष्ण तामाङ र ले मेन्सन तथा फिजियोमा रवीन्द्र बस्नेत छन् । टोलीलाई राष्ट्रिय खेलकुद परिषद्का सदस्य–सचिव टंकलाल घिसिङले बुधबार बिदाइ गरे ।"
नेदरल्यान्ड्सविरुद्ध नेपालको उत्कृष्ट बलिङ,"डन्डी, स्कटल्यान्ड — नेदरल्यान्ड्सले विश्वकप क्रिकेट लिग-२ मा बुधबार नेपाललाई २ सय २६ रनको लक्ष्य दिएको छ । टस जितेर पहिला ब्याटिङ गर्ने निर्णय गरेको नेदरल्यान्ड्स डन्डीको फोर्थहिलमा ४९.१ ओभरमा २ सय २५ रनमा अलआउट भयो ।प्रमुख बलरहरू करण केसी, सोमपाल कामी, सन्दीप लामिछाने र ललित राजवंशीले उत्कृष्ट बलिङ गरेपछि लिग-२ को शीर्षस्थ टोली नेदरल्यान्ड्सलाई नेपालले ठूलो स्कोर बनाउनबाट रोकेको हो ।खेलेको दोस्रो ओभर एवं आफ्नो पहिलो ओभरको पहिलो बलमै सोमपालले माइकल लेभिटलाई १ रनमा आउट गरि नेपाललाई सफलता दिलाएका थिए । सोमपालका ओपनिङ जोडी करणले पाँचौँ ओभरमा म्याक्स ओ डाउडलाई ४ रनमा बोल्ड गरेपछि नेपालले सुरुआतदेखि नै खेल नियन्त्रणमा राखेको थियो ।कप्तान स्कट इडवार्डसले ४६ रन बनाए । उनले ७१ बल खेली ४ चौका प्रहार गरे । इडवार्डसले विक्रमजित सिंहसँग तेस्रो विकेटमा १ सय १ बलमा ७२ रनको साझेदारी गरे । सिंहले ५६ बल खेली २ चौका प्रहार गरी ३८ रन बनाए । उनलाई सन्दीपले आफ्नो पहिलो ओभरमै आउट गरे ।देब्रेहाते स्पिनर ललितले पनि आफ्नो पहिलो बलमै विकेट लिए । २७ औं ओभरमा ललितले इडवार्डसलाई कप्तान रोहित पौडेलको हातबाट क्याच गराए । ललितले ज्याक लियोन क्याचेटको पनि विकेट लिए । क्याचेतले ३४ बल खेली १ चौका प्रहार गरी २७ रन बनाए । देब्रेहाते तीव्र बलर रिजन ढकालको स्थानमा खेलेका ललितले ७ ओभरमा ३० रन खर्चेर २ विकेट लिए । स्कटल्यान्डविरुद्ध २ विकेट लिए पनि रिजनले १० ओभरमा ७८ रन दिन पुगेका थिए ।सन्दीपले तेजा निडामानुरुको विकेट पनि लिए । उनले आफ्नो १० ओभरको कोटामा ४८ रन खर्चेर २ विकेट लिएका हुन । निडामानुरुले २९ बलमा १३ रन बनाए । सातौं नम्बरमा ब्याटिङ गरेका नोह क्रोजले सर्वाधिक ४८ रन बनाए । ५५ बल खेल्दै ५ चौका प्रहार गरेका उनलाई सोमपालले बोल्ड गरे ।रोइलोफ भान डेर मार्वी २२ बलमा २१ रन बनाई रनआउट भए । करणले १० ओभरमा ३५ रन खर्चेर २ विकेट लिए । सोमपालले भिभिएन किङमा १ रनमा बोल्ड गरे । सोमपालले ९.१ ओभरमा ४८ रन खर्चेर ३ विकेट लिए ।यस शृंखलामा नेपालको यो दोस्रो खेल हो । नेपालले सोमबार आफ्नो पहिलो खेलमा स्कटल्यान्डमाथि १ विकेटको अविश्वसनीय विजय हात पारेको थियो । करण केसीले अविजित अविजित ६५ रन बनाएपछि नेपालले २ सय ९७ रनको लक्ष्य अन्तिम बलमा पूरा गर्दै एकदिवसीय अन्तर्राष्ट्रियमा अहिलेसम्मकै सबैभन्दा ठूलो लक्ष्य पछ्याएको थियो ।नेदरल्यान्ड्सको यस शृंखलामा यो पहिलो खेल हो । नेदरल्यान्ड्स २० खेलमा २६ अंक बोकी दोस्रो स्थानमा ६ र टोली शीर्ष स्थानमा रहेको अमेरिकाभन्दा २ अंकले मात्र पछाडि छ । नेपाल १३ खेलमा ८ अंकसहित सातौं स्थानमा छ । आठ राष्ट्र सहभागी लिग-२ को शीर्ष चार टोली विश्वकप छनोटमा पुग्ने छन् ।"
पोखरामा प्रचण्ड कप राष्ट्रिय महिला भलिबल प्रतियोगिता हुँदै,"पोखरा — नेसनल स्पोर्ट्स एकेडेमीको आयोजनामा यहि जेठ २७ देखि ३१ सम्म पोखरामा प्रचण्ड कप राष्ट्रिय महिला भलिबल प्रतियोगिता आयोजना हुने भएको छ ।प्रतियोगितामा राष्ट्रियस्तरका ६ प्रमुख महिला टिमहरू- नेपाल आर्मी क्लब, नेपाल पुलिस क्लब, सशस्त्र प्रहरी बल, गण्डकी प्रदेश, न्यु डायमन्ड युथ स्पोर्ट्स क्लब र एभरेस्ट भलिबल क्लबको सहभागिता रहनेछ। प्रतियोगिता राउन्ड रोबिन लिगका आधारमा खेलाइनेछ।एकेडेमीले बुधबार पत्रकार सम्मेलन आयोजना गरी प्रतियोगिताबारे जानकारी दिएको हो । अखिल नेपाल खेलकुद महासंघको सहआयोजनामा हुने प्रतियोगिताको उपाधि विजेता टिमले ६ लाख, उपविजेताले ३ लाख र तेस्रो हुने टिमले १ लाख रुपैयाँ पुरस्कार पाउनेछन् । सर्वोत्कृष्ट खेलाडीले ३० हजार र विभिन्न विधाका उत्कृष्ट खेलाडीले जनही २० हजार रुपैयाँ प्राप्त गर्नेछन् ।सहभागी टिमहले ३ जना विदेशी खेलाडी समावेश गर्न पाउने व्यवस्था गरिएको एकेडेमीका अध्यक्ष दीपक कोइरालाले बताए । 'भलिबललाई राष्ट्रिय खेल घोषणा गरिएको सन्दर्भमा हामीले यसको विकास र व्यावसायिक उचाइमा पुर्‍याउने उद्देश्यले प्रचण्ड कप सुरु गरेका हौं,' उनले भने, 'यो प्रतियोगिता महिला भलिबल खेलाडीहरूको क्षमताको पहिचान र प्रवर्द्धनमा एक कोसेढुंगा बन्ने विश्वास लिएका छौं ।'उनले आगामी वर्ष पनि प्रतियोगितालाई निरन्तरता दिने प्रतिबद्धता व्यक्त गर्दै फागुनसम्म पुरूष भलिबल प्रतियोगिता आयोजना गर्ने उल्लेख गरे । अखिल नेपाल खेलकुद महासंघका अध्यक्ष शिव कोइरालाले वृहत् खेलकुद महोत्सव आयोजनाको तयारी गरिरहेको सुनाए ।"
नेपालविरुद्ध नेदरल्यान्ड्सले पहिले ब्याटिङ गर्दै,"डन्डी, स्कटल्यान्ड — नेदरल्यान्ड्सले विश्वकप क्रिकेट लिग–२ मा बुधबार नेपालविरुद्ध पहिले ब्याटिङ गर्ने भएको छ । नेदरल्यान्ड्सका कप्तान स्कट इडवार्डसले डन्डीको फोर्थहिलमा टस जितेर नेपाललाई  पहिला फिल्डिङमा पठाएका हुन् ।यस शृंखलामा नेपालको यो दोस्रो खेल हो । नेपालले सोमबार आफ्नो पहिलो खेलमा स्कटल्यान्डमाथि १ विकेटको अविश्वस्नीय विजय हात पारेको थियो । करण केसीले अविजित अविजित ६५ रन बनाएपछि नेपालले २ सय ९७ रनको लक्ष्य अन्तिम बलमा पुरा गर्दै एकदिवसीय अन्तराष्ट्रियमा अहिलेसम्मकै सवै भन्दा ठुलो लक्ष्य पछ्याएको थियो ।नेपाली टोलीमा देव्रेहाते तीब्र बलर रिजन ढकालको स्थानमा देव्रेहाते स्पिनर ललित राजवंशीलाई ल्याइएको छ । स्कटल्यान्डविरुद्ध २ विकेट लिए पनि रिजनले १० ओभरमा ७८ रन दिन पुगेका थिए ।नेदरल्यान्ड्सको यस शृंखलामा यो पहिलो खेल हो । नेदरल्यान्ड्स २० खेलमा २६ अंक बोकी दोस्रो स्थानमा छ र टोली शीर्ष स्थानमा रहेको अमेरिकाभन्दा २ अंकले मात्र पछाडि छ । नेपाल १३ खेलमा ८ अंकसहित सातौं स्थानमा छ । आठ राष्ट्र सहभागी लिग २ को शीर्ष चार टोली विश्वकप छनोटमा पुग्ने छन् ।"
आईपीएल जित्नु उत्कृष्ट क्षण : विराट कोहली,"काठमाडौँ — भारतीय क्रिकेट स्टार विराट कोहलीले रोयल च्यालेन्जर्स बेंगलुरुका लागि इन्डियन प्रिमियर लिग (आईपीएल) २०२५ जित्नु आफ्नो खेल जीवनकै उत्कृष्ट क्षण भएको बताएका छन् । बेंगलुरुले मंगलबारको फाइनलमा पञ्जाब किंग्सलाई पराजित गर्दै उपाधि हात पारेको थियो ।बेंगलुरुले आईपीएलको १८ औं संस्करण आइपुग्दा यो उपाधि चुमेको हो । कोहलीले आफ्नो पूरा खेल जीवन बेंगलुरुकै लागि खेलेका छन् र यसक्रममा उनले आफ्नो जीवनको सबैभन्दा महत्त्वपूर्ण तथा युवा समय यो टिमका लागि दिएको पनि बताए । अहमदाबादमा आत्मसात् भएको जितलाई ३६ वर्षीय कोहलीले मीठोको पनि संज्ञा दिएका छन् ।भारतीय टिमका पूर्वकप्तान कोहलीले गत महिना मात्रै टेस्ट त्रिकेटबाट संन्यास लिएका थिए । उनले यसअघि नै २०–ट्वान्टी क्रिकेटबाट पनि संन्यास लिइसकेका छन् । फाइनलमा बेंगलुरुले पहिले ब्याटिङ गर्दै नौ विकेटमा बनाएको १ सय ९० रनमा पनि कोहलीको सर्वाधिक ४३ रनको योगदान थियो ।‘मैले यो बेंगलुरु टिमका लागि आफूले सक्दो सबै दिएको छु । मैले आजको जित आउँछ भनेर सोचेको पनि थिइनँ । खेलको अन्तिम बलपछि मैले आफ्नो भावनालाई रोक्नै सकिनँ । यी सबै क्षण मेरो लागि साँच्चै उत्कृष्ट रहेका छन्,’ उनले भने । त्यसै क्रममा कोहलीले टेस्ट त्रिकेटलाई बढी महत्त्व दिन पनि आग्रह गरे ।तस्बिरहरु : एपी/राससउनले भने, ‘यदि कोही खेलाडीले विश्व क्रिकेटमा नाम कमाउनु छ भने टेस्ट क्रिकेटलाई सबैभन्दा बढी महत्त्व दिनु पर्नेछ ।’बेंगलुरुले चौथो पल्ट फाइनल खेलेर आईपीएलको उपाधि जितेको हो । यसअघिका तीन फाइनलमा पराजित हुनुको क्षणलाई कोहलीले निकै पीडादायी रहेको पनि बताएका थिए ।"
फ्रेन्च ओपन २०२५ : अल्कारेज पुगे अन्तिम चारमा,"काठमाडौँ — कार्लोस अल्कारेजले आफ्नो उत्कृष्ट लय कायम राख्दै मंगलबार राति फ्रेन्च ओपन २०२५ को अन्तिम चारको यात्रा तय गरेका छन् । डिफेन्डिङ च्याम्पियनले एक घण्टा ३४ मिनेट मात्र खर्चेर टमी पउललाई ६–०, ६–१ र ६–४ ले हराए ।अब उनले फाइनल प्रवेशका लागि लोरेन्जो मुसेटीको सामना गर्नेछन् । मुसेटीले अर्को खेलमा फ्रान्सेस टिफोएलाई ६–२, ४–६, ७–५ र ६–२ ले पन्छाए । महिलातर्फ पनि डिफेन्डिङ च्याम्पियन इगा स्वाटिक सेमिफाइनल पुग्न सफल रहिन् ।तीन पल्टकी च्याम्पियन स्वाटिकले युक्रेनकी एलिना स्भाटोनिलालाई ६–१ र ७–५ ले पराजित गरिन् । अब उनले विश्व नम्बर १ आरयना सबलेन्काको सामना गर्नेछ । सबलेन्काले भने पेरिस ओलम्पिक च्याम्पियन झेङ छिनवेनलाई ७–६ र ६–३ ले हराइन् ।"
‘यस्तो खेलिनँ भने करण केसी नै हुँदिनँ म’,"डन्डी — अब्बल प्रतिद्वन्द्वी स्कटल्यान्डमाथि के कसरी विजय हात पार्न सकिन्छ भन्ने त्यो नेपाली क्रिकेट टोलीका करण केसीलाई बढी थाहा थियो । तर, विश्वकप क्रिकेट लिग–२ मा घरेलु भूमिमा स्कटल्यान्डलाई नेपालले सोमबार जसरी अविश्वसनीय ढंगमा पराजित गर्‍यो त्यसपछि के भयो, करणलाई केही थाहा छैन ।फोर्थहिलमा अन्तिम बलको ढुकचुकी उत्कर्षमा थियो । स्कोर बराबरी भइसकेको अवस्थामा नेपाललाई अन्तिम बलमा विजयनिम्ति १ रन आवश्यक भयो भने १ विकेटमात्र बाँकी थियो । रन लिए जित्ने, डट बल वा विकेटले स्कोर बराबरी हुन्थ्यो र खेल सुपर ओभरमा पुग्थ्यो ।मार्क वाटको बलिङमा लेग साइडतिर गएको बल स्कटल्यान्डका विकेटकिपर म्याथ्यु क्रसले ‘कलेक्ट’ गर्न नसकेपछि करण दौडिँदै नन स्ट्राइकमा पुगे । तर स्ट्राइक एन्डमा रिजन ढकाल रनआउट भएको भन्दै लेग अम्पायरले औंला उठाए । मुख्य अम्पायरले भने त्यो अन्तिम बललाई वाइड दिएपछि नेपालले आवश्यक १ रन बटुल्यो र करणले ब्याट हावामा उठाए भने रनआउटको विस्मातमा रिजन मैदानमै ढलिरहे ।‘अम्यापरले त्यो बल वाइड दिनेमा म निश्चित थिएँ, किनेभने त्यो बल मेरो लेग साइडबाट प्याडलाई नछोइ गएको थियो, मैले चाहिँ बल फुल टस आउँछ र एक रन लिउँला भनेर बसेको थिएँ,’ करणले त्यो मुभमेन्ट सुनाए, ‘तर त्यसपछि के भयो मलाई केही थाहा छैन । समर्थकहरू सबै मैदानमा छिरे । मलाई धकेलेर र बोकेरै पेभेलियनमै पुर्‍याइदिएछन् । मलाई अहिले पनि विश्वास लागिरहेको छैन ।’नेपालले जित पाएपछि दर्शक मैदानभित्र पसेको क्षण सन् १९८० को दशकमा इंग्ल्यान्डले खेल जित्ने बित्तिकै दर्शक मैदान पसेर आफ्ना टोलीका खेलाडीलाई बोकेको झल्को दिन्थ्यो, जहाँ खेलाडीहरू भने दर्शकको भीडबाट भाग्न १०० मिटर दौडको स्पिड लगाइरहेका हुन्थे ।काठमाडौंबाट खेल हेर्न डन्डी आइपुगेका निर्मल पौडेल र थानेश्वर ज्ञवालीले नेपालको जितलाई अझै विश्वास गर्न सकिरहेका छैनन् । उनीहरू मान्छन्, जसरी नेपालले खेलमा जित हात पार्‍यो, त्यसमा दर्शकको साथ ठूलो थियो । ‘साना नानीहरू पनि दिनभर नेपालको पक्षमा चिच्याइरहेका थिए, यसले अरू दर्शकलाई पनि हौस्याएको थियो र नेपाली टोलीलाई उर्जा भरेको थियो,’ ज्ञवालीले भने ।इंग्ल्यान्डको लन्डन, लिभरपुलसहित स्कटल्यान्डको ग्लास्गो, एडेनब्रो र आयरल्यान्डबाट नेपाली समर्थक डन्डी आइपुगेका हुन् । लिग २ मा यस खेलको मूल्य २० पाउन्ड तोकिएको थियो । तर स्कटल्यान्ड क्रिकेटको आधिकारिक वेबसाइटमा आइतबार राति समस्या देखिएपछि टिकट सकिएको जनाइएको थियो, जसका कारण लामो यात्रा गरेर आउने दर्शकले टिकट अभावमा डन्डी आउने तालिका रद्द गरेका थिए ।स्कटल्यान्ड क्रिकेट (एससी) ले मैदान बाहिरबाट भने टिकट बिक्री गरिरहेको थियो । योक्रम अन्य खेलमा पनि लागू हुने एससीले जनाएको छ । दर्शक क्षमता १ हजारको छ । सोमबार झन्डै ५ सय दर्शकले मैदानमा आएर खेल हेरेका थिए । त्यसमध्ये झन्डै ४ सयभन्दा बढी नेपाली रहे ।भ्यालेन्टाइन ब्वाइदेखि मिराकल म्यानकन्डिसन र विकेट हेर्ने हो भने स्कटल्यान्डले दिएको २ सय ९७ रनको लक्ष्य नेपाललाई निकै चुनौतीपूर्ण मात्र नभई असम्भव जस्तै थियो । किनकि नेपालले यसअघि सबैभन्दा बढी २ सय ८७ रनको लक्ष्य पछ्याएको थियो । त्यो दुई पटक सम्भव थियो । सन् २०२३ मा नामिबियाविरुद्ध लिग २ र गत वर्ष क्यानडाविरुद्ध एकदिवसीय अन्तराष्ट्रिय शृंखलामा । संयोगले दुवै खेल कीर्तिपुरमा भएको थियो ।विदेशी भूमिमा सबैभन्दा बढी रन लक्ष्य पछ्याएको इतिहास २ सय ५५ रनको छ । सन् २०१९ मा पारस खड्काले १ सय ९ बलमा १ सय १५ रन बनाएपछि नेपालले ४५ ओभरभित्र लक्ष्य पार गरेको थियो । करणले ४१ बलमा ३ चौका र ४ छक्का प्रहार गर्दै अविजित ६५ रन बनाएपछि नेपालले डन्डीमा २ सय ९७ रनको लक्ष्य अन्तिम बलमा पूरा गरेर अहिलेसम्मकै ठूलो लक्ष्य पछ्याउन सफल भएको हो ।‘मेरो भूमिका नै यही हो, मैले यो भूमिका निभाइनँ भने म करण केसी नै हुँदिनँ । मेरो भूमिका नै ब्याटिङ र बलिङ जसरी भए पनि खेललाई फिनिस गर्नुपर्छ भन्ने छ,’ नवौं नम्बरमा ब्याटिङ गर्दै अविश्वसनीय इनिङ्स खेलेका करणले खेलपछि कान्तिपुरसँग भने, ‘कहिलेकाहीँ यो भन्दा अझ माथि ब्याटिङ गरौं जस्तो लाग्छ । तर टिम र म आफ्नो जिम्मेवारीलाई लिएर स्पष्ट छौं । करण अन्तिमसम्म टिकेर खेल्छ, अन्तिम ओभरसम्म खेल लैजान्छ र फिनिस गर्न दियो भने खेल जिताएर आउँछ भन्ने विश्वास छ । माथि गएर पनि ब्याटिङ गर्न सक्छ भनेर पनि टिमले बुझेको छ । तर त्यो भूमिकामा अहिले अरू नै छन् ।’माथिल्लोक्रममा सबैले उपयोगी इनिङ्स खेलेरै आउट भए । करण र गुलशन झाले सातौं विकेटमा ४४ बलमा ५४ रन जोडेपछि नेपाल विजय नजिक पुग्यो । करण आफ्नो भूमिकालाई लिएर स्पष्ट छन् । उनले भने, ‘टिमले मलाई जुन भूमिका दिएको छ, मैले त्यसलाई पूरा गरें । मेरो भूमिका खेल फिनिस गर्नु थियो । सुरुमा जाँदा अलिक कठिन थियो स्थिति, हामी आफैंचाहिँ अन्तिम ५ ओभरमा खेल पुर्याए त्यसपछि के हुन्छ त्यहीअनुसार खेलौं भन्ने थियो । अन्तिम ५ ओभरमा पनि प्रतिओभर १० रन बनाएर खेल जित्न सकिन्छ भन्ने थियो । सेट भइसकेको गुलशनको विकेट जाँदा अलिक गाह्रो भयो ।’कुशल भुर्तेल र आसिफ शेखले १२ ओभरमा ७२ रन जोडेर नेपालको विजय आधार तयार पारे । ‘ओपनिङ ब्याटिङ हाम्रो राम्रो भयो, ७० रनमाथि साझेदारी भयो । यसले हाम्रो लय मिलाएको थियो । अन्तिम १२ बलमा २५ रन बनाउनुपर्ने स्थिति थियो, त्यसमा ४ वटा छक्का हान्नुपर्नेमा म स्पष्ट थिएँ । दुईटा बाउन्ड्री हान्छु भन्ने थियो, जसले अन्तिम ओभरमा १२–१३ रन बनाउनुपर्ने स्थिति बनाउँथ्यो । भाग्य नै भन्नुपर्ला ४९ औं ओभरमा १८ रन आएको थियो,’ करणले भने, ‘अन्तिम ३ बलमा ५ रन बनाउनुपर्ने थियो । मलाई एउटा बाउन्ड्री हान्छु भन्ने थियो । यति सेट भइसकेपछि एउटा बाउन्ड्री पनि हानेन भने मेरो इज्जत नै जान्थ्यो । तर, चौथो र पाँचौं बल दुवै मेरो रेन्जमा आएन । चौथो बल निश्चित रूपमा छक्का भएको जस्तो लागेको थियो, तर बल हावाले तानिदियो र २ रनमात्र भयो ।’क्यानडासँगको झल्को दिलाउने इनिङ्सकरणले यस्तो इनिङ्स खेलेको यो नै पहिलो होइन । सन् २०१८ मा नामिबियाको विन्डहोकमा क्यानडाले दिएको १ सय ९५ रन लक्ष्य पछ्याउने क्रममा नेपालले १ सय ४४ रन बनाउँदा ९ विकेट गुमाइसकेको थियो । नेपाललाई ५१ रन आवश्यक हुँदा १० औं नम्बरमा ब्याटिङ गरेका करणले ३१ बलमा ३ चौका र ४ छक्कासहित अविजित ४२ रन बनाएर नेपाललाई १ विकेटको विजय दिलाएका थिए ।करणको सोही इनिङ्सका कारण नेपाल एकदिवसीय अन्तर्राष्ट्रिय राष्ट्र बनेको थियो । लिग २ को अहिलेको सर्कलमा १२ खेलमा केवल ६ अंकसहित पुछारमा रहेको नेपालको एकदिवसीय अन्तर्राष्ट्रिय मान्यता संकटमा परेको समयमा करणले अर्को ‘मिराकल इनिङ्स’ खेलेका थिए । लिग २ को १३ खेलमा नेपालको यो केवल तेस्रो जित हो । स्कटल्यान्डमाथिको विजयले नेपाल ८ अंकसहित पुछारबाट यूएईलाई उछिन्दै सातौं स्थानमा आएको छ ।करणको इनिङ्सले ७ वर्षअघि क्यानडाविरुद्ध खेलेको इनिङ्सको याद दिलाएको कप्तान रोहित पौडेल सुनाउँछन् । ‘क्यानडासँगको त्यो इनिङ्स र यो इनिङ्स एकदमै क्लोज छ, तुलना चाहिँ गर्न सकिँदैन । करण दाइ म्याजिकल म्यान हुनुहुन्छ, जसले नेपाली क्रिकेटलाई बचाइ राख्नुभएको छ,’ रोहितले भने, ‘करणले ब्याटिङ गर्दा हामी एकदमै नर्भस भएर हेरिरहेका थियौं । विश्वासचाहिँ थियो, करण दाइले खेल फिनिस गर्नुहुन्छ भनेर । यो स्थितिबाट खेल जित्नु एकदमै म्याजिकल मोमेन्ट हो ।’ करण र नेपाल क्रिकेट जहिले पनि अन्तिमसम्म पुर्‍याउने भएर एकै भएको ओपनिङ ब्याटर कुशल भुर्तेल बताउँछन् । ‘करण दाइ जहिल्यै क्राइसिस म्यान हुनुहुन्छ, टिमलाई परेको संकटबाट उहाँले नै निकाल्नुभएको छ । करण दाइले पहिला पनि यस्तो इनिङ्स खेल्नुभएको थियो, त्यसैले अहिले पनि खेल्नुहुन्छ भन्नेमा विश्वस्त थियौं,’ कुशलले सुनाए ।"
